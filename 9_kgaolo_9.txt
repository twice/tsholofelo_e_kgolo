Kgaolo 9---Tsholofelo Tota

Tsholofetso ya go tla ga bobedi ga ga Keresete go wetsa tiro e kgolo ya
thekololo ke yone ntlhakgolo ya Baebele. Go tswa kwa Etene, bana ba tumelo ba
letile go tla ga yo O solofeditsweng go ba tsisa gape mo Paradaisong e e
latlhegileng.

Enoke, kokomane ya bosupa go tswa kwa go ba ba nnileng kwa Etene, yo ka
dingwaga tse di makgolo mararo a neng a tsamaya le Modimo, o boletse, "Bonang,
Morena o ne a tla a na le baitshepi ba gagwe ba le makgolokgolo. A tla go
dirafaletsa botlhe katlholo." Juta 14,15. Jobe mo bosigong jwa tlhokofalo a
kua, "Nna ke itse fa Morekolodi wa me a tshedile, le gore e tlaa re kwa
bofelong a eme ka dinao mo lefatsheng... ke tlaa bona Modimo ke le mo nameng ya
me; o ke tlaa mo iponela ka nosi, matlho a me a tlaa mo leba, e seng a o sele."
Jobe 19:25-27. Baboki le baperofeti ba Baebele nnile mo kgannyeng ya go tla ga
ga Keresete ka mafoko a tukang molelo. "A magodimo a itumele, A lefatshe le
ipele...fa pele ga ga Jehofa, gonne o e tla; gonne o tla go atlhola lefatshe; o
tlaa atlhola lobopo ka tshiamo, le ditshaba ka boammaaruri jwa gagwe."
Dipesalema 96:11-13.

Ga Isaia: "Go tlaa buiwa mo letsatsing leo, gotwe: 'Bonang Modimo wa rona ke
one o; re ntse re o lebeletse, o tlaa re boloka; yo, ke ene Jehofa; re ntse re
mo lebeletse; re tlaa itumela re ipela mo polokeng ya gagwe.'" Isaia 25:9.

Mmoloki a gomotsa barutwa ba gagwe ka tsholofetso ya gore O tlaa tla gape: "Mo
ntlong ya Rre, go nale manno a le mantsi... Ke ya go lo baakanyetsa bonna. Mme
fa ke ya go lo baakanyetsa bonno, ke tlaa tla gape, mme ke tlaa lo itsholela;"
"E tlaa re Morwa Motho a tla ka kgalalelo ya gagwe, a na le baengele botlhe,
foo o tla dula mo setilong sa gagwe sa bogosi sa kgalalelo. Merafe yotlhe e
tlaa phuthelwa fa pele ga gagwe." Johane 14:2,3; Mathaio 25:31,32.

Baengele ba boelela tsholofelo ya go tla ga Gagwe mo barutweng: "Jesu yo, yo o
tsholeditsweng kwa legodimong a tswa mo go lona, o tlaa tla jalo fela jaaka lo
mmonye a ya kwa legodimong." Ditiro 1:11. Le Paolo a supela: "Gonne Morena ka
esi o tla fologa kwa legodimong, ka loshalaba, ,le ka lentswe la moengele yo
mogolo, le ka go galaotega ga lonaka lwa Modimo." 1 Bathesolonika 4:16. Ga bua
moperofeti wa Patemose: "Bonang o e tla a le mo marung; matlho otlhe a tlaa
mmona." Tshenolo 1:7.

Puso e e saleng e tsweletse ya bosula e tlaa emisiwa: "Bogosi jwa lefatshe" bo
tlaa nna "bogosi jwa Morena wa rona, le jwa ga Keresete wa gagwe; o tlaa busa
ka bosakhutleng le ka bosaengkae." Tshenolo 11:15. "O tlaa tlhogisa tshiamo le
pako fa pele ga merafe yotlhe." Isaia 61:11.

Mme bogosi jwa kagiso jwa ga Mesia bo tla tlhomamisiwa: "Gonne Jehofa o
gomoditse Sione; o gomoditse mafelo a gagwe otlhe a a kgakgabetseng, o dirile
naga ya gagwe go nna jaaka Etene, le sekaka sa gagwe jaaka tshimo ya ga
Jehofa." Isaia 51:3.

Go tla ga Morena e sale e nna tsholofelo ya balatedi ba Gagwe ba nnete ka dingwaga
tsotlhe. Mo gare ga tshotlego le pogiso, "ponatshegelo ya kgalalelo ya Modimo o
mogolo wa rona, le Moreboloki Jesu Keresete" e ne e le "tsholofelo ya
letlhogonolo" Tito 2:13. Paolo a supa kwa tsogong e e yang go diragala ka nako
ya go tla ga Mmoloki, fa baswi mo go Keresete ba tlaa tsoga, ga mmogo le
batshedi ba kopana le Morena mo phefong. "Ka jalo," a bua, "re tlaa nnela ruri
le Morena. Ke gone, gomotsanyang ka mafoko a." 1 Bathesolonika
4:17,18. 

Ko Patemose morutwa wa moratwa a utlwa tsholofetso, "Ee, ke tloga ke tla ka
bonako," mme karabo ya gagwe e bua thapelo ya phuthego, "A gonne jalo: Tlaa,
Morena Jesu." Tshenolo 22:20.

Go tswa mo kgolegelong, phisetso, makaleletso, fa baitshepi le baswelatumelo ba
supetseng boammaruri, ga tla le makgolo a dingwaga puo ya tumelo ya bone le
tsholofelo. Ba "tlhomamisitse tsogo ya Gagwe, le jalo ya bone fa a tla, ka
kgaratlhelo yone e," ga bua mongwe wa Bakeresete ba, "ba bifela loso, le go
fitlhelwa ba le fa godimo ga lone."1 Mawaletense ba rata tumelo yone e.
Witlilefe, Luthere, Calebine, Nokose, Ritlile, le Bakesetara* ba leba ka tumelo
go tla ga Morena. E ne e ntse jalo tsholofelo ya phutego ya baaposetoloi, ba
"kereke e e mo nageng," le ya babopi sesha.

Polelopele ga e bolele fela ka mokgwa le moono wa go tla ga bobedi ga ga
Keresete, mme e bolela le ka ditshupo tse ka tsone batho ba tlaa itseng gore 
letsatsi leo le gaufi. "Mme go tlaa nna ditshupo mo letsatsing, le mo kgweding,
le mo dinaleding." Luke 21:25. "Letsatsi le tlaa fifala, kgwedi le yone ga e
ketla e ntsha lesedi la yone; le dinaledi di tlaa bo di wa kwa legodimong, le
dinonofo tse di mo magodimong di tlaa reketlisiwa. Ke gone ba tlaa bonang Morwa
Motho a tla mo marung ka nonofo e kgolo ya kgalalelo." Mareko 13:24-26.
Mosenodi o bolela jaana tshupo ya ntlha go etelela go tla ga Gagwe ga bobedi:
"Ga bo go le thoromo e kgolo ya lefatshe; le letsatsi la ntshofala la nna jaaka
letsela la boditse, le kgwedi yotlhe ya nna jaaka madi a mahibidu." Revelation
6:12.

Mmoloki o boleletse pele seemo sa go boela morago se se tlaa nnang fela pele ga go
tla ga Gagwe ga bobedi. Mo go ba ba tshelang mo nakong e, tlhagiso ya ga
Keresete ke: "Lo itlhokomele, gore e se re kgotsa dipelo tsa lona tsa imelwa ke
go kgora bobe, le go tagwa, le ke ditlhodiego tsa botshelo jono, mme letsatsi
leo la le wela ka tshoganetso jaaka seru." "Lona lebelelang ka metlha yotlhe,
lo rapele gore lo kaiwe fa lo tshwanetse go falola mo dilong tsotlhe tse di
tlaa diralang, le go ema fa pele ga Morwa Motho." Luke 21:34,36.

Pitso ya Go Ipaakanya

Go lebilwe teng kwa letsatsing le legolo leo Lefoko la Modimo le bitsa batho
Gagwe go batla sefatlhego sa gagwe ka boikwatlhao:
"Gonne motlha wa ga Jehofa o etla, gonne o fa gaufi." "Lo itshepise go ikitsa
go ja, kuang phuthego e e masisi, phuthang batho, itshepiseng phuthego, phuthang
banna bagolo, phuthang bana:... A bapereseti, badiredi ba ga Jehofa, ba lele fa
gare ga maribela le sebeso." "Retologelang mo go nna ka pelo yotlhe, le ka go
ikitsa go ja, le ka go lela, le ka go hutsafala. Lo ikgagole dipelo, e seng
diaparo, lo retologele mo go Jehofa Modimo wa lona, gonne o pelontle, o tletse
bopelotlhomogi, o bonya go galefa, o letlotlo la boutlwelobotlhoko, mme o tle a
ikwatlhaele bosula." Joele 2:1, 15-17, 12, 13.

Go baakanyetsa batho go ema ka letsatsi la Modimo, tiro e kgolo ya poposesha e
tshwanetse go fitlhelelwa. Ka mautlwelobotlhoko a Gagwe O ne a tloga a
romela molaetsa go tsosa batho ba Gagwe le go ba goga go ba go ba
baakanyetsa go go tla ga Morena.

Tlhagiso e e bonala gape mo Tshenolo 14. Fa ke molaetsa o o menaganyeng gararo
o supiwang o gasiwa ke baengele ba legodimo mme o salwa morago ke go tla ga
Morwa Motho go roba "thobo ya lefatshe." Moporofeta a bona moengele a fofa
"gare ga legodimo, a nale Mafoko a a Molemo a a sa khutleng go a bolelela ba ba
agileng mo lefatsheng, le tshaba nngwe le nngwe, le lotso, le puo, le batho;
mme a bua ka lentswe le legolo a re:'Boifang Modimo, lo o neye kgalalelo; gonne
nako ya katlholo ya one e tsile; lo obamele one o o dirileng legodimo le
lefatshe, le lewatle, le metswedi ya metsi." Tshenolo 14:6,7.

*Mo lokwalong lo lo feletseng, <i>The Great Controversy</i>, babadi ba tlaa
fitlhela polelo ya Mawalentense le ka babopisesha ba ba neng ba ngongorega
kgatlhanong le Roma.*

Molaetsa o ke karolo ya "Mafoko a a Molemo a a sa khutleng." Tiro ya go ruta e
filwe batho. Baengele ba ba boitshepo ba a kaela, mme tiro tota ya go gasa
lefoko e dirwa ke batlhanka ba ga Keresete mo lefatsheng.

Kotsi ya go Gana Pitso ya Mafoko a a Molemo

Tshenyo ya Jerusalema ke tlhagiso e e masisi mo go botlhe ba ba ganang ditelo
tsa mautlwelobotlhoko a Modimo. Polelelopele ya Mmoloki ka ditlholo tsa
Jerusalema e tsile go nna le tiragalo e nngwe gape. Mo go se se neng se lebanye
toropo e e tlhophilweng re bona matlhotlhapelo a lefatshe le le ganneng
mautlwelobotlhoko a Modimo le go gataka molao wa Gagwe. Ditso di tletse ka
bontso jwa tlhokofalo ya batho e lefatshe le e boneng. Go nnile le ditlamorago
tse di maswe tota fa batho ba gana taolo ya Legodimo. Mme tiragalo e e lefifi
go feta e bolelwa mo ditshenolong tsa nako e e tlang. Fa Mowa wa Modimo o o
kganelang O tlaa boela morago gotlhelele, O sa tlhole O ka o tshegetsa go phunyega
ga bophologolo jwa setho le tshakgalo ya ga Satane, lefatshe le tlaa bona, ja
ka ise ke le bone, maduo a puso ya ga Satane.

Mo letsatsing leo, jaaka mo tshenyong ya Jerusalema, batho ba Modimo ba tlaa
gololwa. Bona Isaiah 4:3; Mathaio 24:30,31. Keresete o tlaa tla labobedi go
iphutela mo go Ene ba Gagwe ba ba boikanyego. "Foo ditshaba tsotlhe tsa
lefatshe di tlaa hutsafala, mme di tlaa bona Morwa Motho a tla ka maru a
legodimo, ka nonofo le kgalalelo e kgolo. O tla roma baengele ba gagwe ka tumo
e kgolo ya lonaka, mme ba tlaa phutha baitshenkedwi ba gagwe kwa diphefong tsoo
nne, go tswa sekhutlong sengwe sa legodimo go ya go se sengwe." Mathaio
24:30,31.

A batho ba itse e se re gongwe ba itlhokomolosa mafoko a ga Keresete. Jaaka fa
A ne a tlhagisa barutwa ba Gagwe ka tshenyo ya Jerusalema gore ba tle ba kgone
go falola, ka mo go tshwanang O tlhagisitse lefatshe ka letsatsi la bofelo la
tshenyo. Botlhe ba ba batlang ba ka sia mo tshakgalong e e tlang. "Mme go tlaa
nna le ditshupo mo letsatsing, le mo kgweding, le mo dinaleding, le mo
lefatsheng pitlagano ya merafe." Luke 21:25. Bona gape Mathaio 24:29; Mareko
13:24-26; Tshenolo 6:12-17. "Ke gone, lebelelang," ke mafoko a ga Keresete a
tlhagiso. Mareko 13:35. Ba ba utlwang tlhagiso ga ba ka ke ba tlogelwa mo
lefifing.

Lefatshe ga le a iketleeletsa go amogela molaetsa wa nako e go gaisa jaaka
Bajuta bane ba amogela tlhagiso ya Mmoloki ka Jerusalema. A go tle fa go ka
tla, letsatsi la Modimo le tlaa tla jaaka legodu mo go ba boifeng Modimo. Fa
botshelo bo tsweletse ka go dikologa ga jone ga gale; fa batho ba nwetse mo
monateng, mo kgwebong, mo go direng madi; fa bagogi ba tumelo ba godisa
tswelelopele ya lefatshe, le batho ba opaopelwa mo tshireletsong e e seng
yone---ke gone, jaaka legodu la bosigo le utswa mo felong fa go sa lebelelwang,
ke gone tshenyo ya tshoganyetso e tlaa tlang mo go ba ba seng kelotlhoko le ba
ba sa boifeng Modimo, "mme ga ba ketla ba falolo." Bona 1 Bathesolonika 5:2-5.

Satane o Leka go Tshegetsa Batho ka fa Tlase ga Nonofo ya Gagwe

Ka diphoso tse ditona tse pedi, bosasweng jwa mowa le go itshepa ga Sontaga,
Satane o tlaa tsisa batho ka fa tlase ga ditsietso tsa gagwe. Fa ya ntlha e
baya motheo wa sedimo, ya bofelo e dira tshwaragano ya bopelotlhomogi le Roma.

Ka sedimo, Satane o lebega e ka re ke mothusi wa setho, a fodisa malwetse le go
supa ditsela tse di sha tsa tumelo, mme ka nako eo a gogela ba le bantsi ko
tshenyong. Go tlhoka boikgapo go bolaa go akanya; go rata thobalano,
dikgotlhang, go salwa morago ke tshololo ya madi. Ntwa e kgotletsa dikeletso
tse di maswe tsa mowa le go latlhela mo bosakhutleng batswa setlhabelo ba yone 
nwetse mo bosuleng le go tsholola madi. Ke lenaneo la ga Satane go lwantsha ditshaba,
gonne ke gone a ka kgonang go itaa batho tsebe mo go ipaakanetseng go ema mo 
letsatsing la Modimo.

Satane o ithutile diphiri tsa tlholego, mme o dirisa nonofo ya gagwe yotlhe go
laola diemo a kganelwa fela ke tetlelelo ya Modimo. Ke Modimo yo o sireletsang
dibopiwa tsa Gagwe mo sesinyeng. Mme ba ba ipitsang bakeresete ba supa lonyatso
mo molaong wa Gagwe, mme Morena O tlaa dira se A boletseng gore O tlaa se
dira---go ntsha tshireletso ya Gagwe mo go ba ba tsuololang kgatlhanong le
molao wa Gagwe mme ba bo ba pateletsa bangwe go dira mo go tshwanang. Satane o
laola botlhe ba Modimo a sa ba sireletsang. O tlaa tsweledisa ba bangwe, gore a
tle a fitlhelele mananeo a gagwe; le go tsisa mathata mo ba bangwe, le go dira
batho gore ba dumele gore ke Modimo a ba tlhokofatsang.

Fa a bonala e le ngaka e kgolo e e ka fodisang malwetse otlhe a bone, Satane o
tlaa tsisa malwetsi le dipetso go fitlhela mafelo a a tletseng batho a sala e 
le tshenyego. Mo dikotsing tsa lewatle le tsa lefatshe, mo melelong e e
lailang, mo ditsuatsueng tse di mashetla, dikgwanyape, merwalela, makhubu, le
dithoromo tsa lefatshe, ka mefuta ya tsone, Satane o dirisa nonofo ya gagwe. A
gogola thobo, mme leuba le ditsietsi di latela. A a kgotlelela phefo ka
botlhole, mme dikete di nyelela.

Mme motsietsi yo mogolo o tlaa tlhotlheletsa batho gore ba ba beye molato wa
matshwenyego a bone mo go ba eleng gore kobamelo ya bone ya molao wa Modimo ke
kgalemo e e sa emeng mo batloding. Go tlaa bolelwa gore batho ba leofela Modimo
ka go tlhoka go obamela Sontaga, le gore boleo jo bo tsisitse ditlhokofalo tse
di se nang go ema go fitlhelela kobamelo ya Sontaga e diragadiwa ka botlalo.
"Ba ba senyang tlotlo ya Sontaga ba kganela poelo ya tlhogonolofatso ya Modimo
le tshwelelopele." Ka jalo tatofatso ya bogologolo kgatlhanong le motlhanka wa
Modimo e tlaa boelelwa. "Ya re Ahabe a bona Elija. Ahabe a mo raya a re:'A ke
wena, wena motshwenyi wa Baiseraele?'" 1 Dikgosi 18:17,18.

Ba ba tlotlang Sabata ya Baebele ba tlaa bonwa molato wa go nna baba ba molao
le tolamo, gore senya maitsholo a setshaba, ba tsosa tlhakatlhakano le
tshenyo, le go baka dikatlholo tsa Modimo mo lefatsheng. Ba tlaa latofatswa ka
go nna botlhabetsi mo mmusong. Baruti ba ba ganetsang molao wa Modimo ba tlaa
bua mo dipulupiting ka fa go tshwanetse go obamelwa melao ya puso ka teng. Mo
dikgotleng le matlo a melao, ba ba tshegetsang molao wa Modimo ba tlaa bonwa
molato. Mafoko a bone a tlaa agelwa kgomo tsa mmopa; maikaelelo a bone a
batlelwa tse di maswe.

Batlotlegi ba kereke le puso ba tlaa kopana go tlhotlheletsa kgotsa go
pateletsa botlhe go tlotla Sontaga. Le tota ko Amerika yo o gololesegileng
babusi le ba melao ba tlaa ineela mo thatong ya bontsi ya go pateletsa go obama
ka Sontaga. Kgololesego ya segakolodi e e rekilweng ka tlhwatlhwa e kgolo ga e
na go tlholwa e tlotlwa. Mo thulanong e e gaufi le gotla re tlaa bona tiragalo
e e boletsweng ke mafoko a moporofeta, "Kgogela ya nna bogale le mosadi, ya
feta ya ya go tlhasela ba ba setseng ba losika lwa gagwe, ba ba ntseng ba
bolokile ditaolo tsa Modimo, ba dumetse tshupo ya ga Jesu." Tshenolo 12:17.

Batlhanka ba Modimo, difatlhego tsa bone di phatsima ka tlotso e e boitshepo,
ba tlaa itlhaganelela go tswa mo felong go tsena le lengwe go bolela molaetsa o
o tswang ko legodimong. Dikgakgamatso di tlaa dirwa, balwetsi ba tlaa fodisiwa.
Satane le ene o tlaa dira dikgakgamatso tsa maaka, le go tsisa molelo mo
lefatsheng go tswa kwa legodimong. Tshenolo 13:13. Ka jalo banni ba lefatshe ba
tlaa tsisiwa gore ba tseye letlhakore.

Molaetsa o tlaa isiwa e se ka thata ya dikganetsanyo fa e se ka phetolo e e
tseneletseng ya Mowa wa Modimo. Dikganetsanyo di dirilwe, dikwalo di dirile ga
tsone, mme bontsi bontsi bo kganetswe go tlhaloganya boammaaruri ka botlalo.
Jaanong boammaaruri bo bonwa mo boitshekong jwa jone. Losika, botsala mo
kerekeng di palelwa ke go kganela bana ba nnete ba Modimo. Go sa kgathalesege
bodiredi jo bo kgatlhanong le boammaaruri, bontsi bo tsaya maikarabelo ka fa
letlhakoreng la Morena.

Ba ba tlotlang molao wa Modimo ba tlaa tsewa e le bone ba ba bakang
tlhakatlhakano e e boifisang le tshololo ya madi tse di tlaa bo di apesitse 
lefatshe kobo ka letshoba ka nako eo. Nonofo e e rotloetsang tlhagiso ya bofelo
e shakgaditse baikepi, le Satane o tlaa kgotlhetsa mowa wa kilo le pogiso
kgatlhanong le botlhe ba ba amogetseng molaetsa.

Tumelo e e Itshwarelelang

Nako ya ditsietsi le pitlagano e e fa pele ga rona e tlaa tlhoka tumelo e e
kgonang go emelela go lapa, tiego, le tlala, tumelo e e senang go thethekela le
fa e lekwa ka tlhoafalo. Phenyo ya ga Jakoba ke bosupi jwa nonofo ya thapelo e
e sa emeng. Botlhe ba ba tlaa tshwarang ditsholofetso tsa Modimo, jaaka a ne a
dira, ba tlaa atlega fela jaaka a ne a atlega. Go sukasukana le Modimo---ba
palopotlana jang ba ba itseng gore go raa eng! Fa makhubu a boitlhobogo a
tsaya moikuedi, ba palopotlana jang ba ba itshwarelelang ka tumelo mo
ditsholofetsong tsa Modimo. 

Diponalo tse di boifisang tse di sa tlwaelesegang di tlaa bonadiwa mo bogaufing mo
magodimong, e le fa nonofo ya matimona a a dirang dikgakgamatso a tsamayang
teng. Mewa e e bosula e tlaa ya ko "Magosing a lefatshe" le lefatshe lotlhe, go
ba gwetlha go tshwaragana le Satane mo kgaratlhong ya gagwe ya bofelo
kgatlhanong mmuso wa legodimo. Batho ba tlaa bonala ba itlhoma fa e le Keresete
ka sebele. Ba tlaa dira dikgakgamatso tsa go fodisa le go bolela fa ba nale
diponatshegelo tse di tswang kwa legodimong di ganetsa Baebele.

Tiro e e ko Setlhoeng

E le setlhoa mo mathaithaing a magolo a tsietso, Satane ka sebele o tlaa
iphetola Keresete. Kereke e sale e lebile go tla ga Mmoloki e le
phitlhelelo ya ditsholofetso tsa yone. Jaanong motsietsi yo mogolo o tlaa dira
jaaka e kete Keresete o tsile. Satane o tlaa itshupa jaaka motho wa tlotla e
kgolo a phatsima mo go kgatlhang, a gopotsa tlhaloso ya tebego ya Morwa Modimo
e e mo lokwalong lwa Tshenolo. Tshenolo 1:13-15.

Kgalalelo e e mo dikologileng ga e fetwe ke sepe se e kileng matlho a ngwana wa
motho a se bona. Kgoeletso ya phenyo e lelela kwa godimo, "Keresete o tsile!"
Batho ba rapalala fa pele ga gagwe. O tsholetsa diatla tsa gagwe a ba
segofatsa. Lentswe la gagwe le bonolo, mme le tsetse molodi. Ka puo e e
tletseng pelotlhomogi o bolela maammaruri a a tshwanang le a legodimo a Mmoloki
o neng a a bua. O fodisa malwetsi, mme, mo popegong ya gagwe e tshwanang le ya
ga Keresete, o itlhoma fa a fetoletse Sabata go Sontaga. O bolela gore botlhe
ba ba tshegetsang letsatsi la bosupa ba leswefatsa leina la gagwe. Mo ke
tsietso e e mashetla, e e ka digelang. Matshwititshwiti a reetsa boloi, a re,
E ke "nonofo e kgolo ya Modimo [1]." Ditiro 8:10.

Batho ba Modimo ga ba Tsietsege

Mme batho ba Modimo ga bana go tsietsega. Dithuto tsa keresete yo e seng ene yo
ga di tsamaalane le Baebele. Ditshegofatso tsa gagwe di dirwa mo baobaming ba
sebatana le setshwantsho sa gagwe, sone setlhopha se Baebele e bolelang se
tsile go tshelwa tshakgalo ya Modimo e e sa timolwang.

Mo godimo ga moo, Satane ga a a letlelelwa go etsa mokgwa wa go tla ga ga
Keresete. Mmoloki o tlhagisitse batho ba Gagwe kgatlhanong le tsietso mo
ntlheng yone e. "Gonne go tlaa tsoga boKeresete ba e seng bone, mme ba tlaa
bonatsa ditshupo tse dikgolo, le dikgakgamatso; gore ga fa go ne go kgonafala
[1] ba timetse le ba eleng baitshenkedwi ka bosi...Ke gone fa ba lo raya ba
re: 'Bonang o kwa nageng,' lo seka lwa tswa. Fa ba re: 'Bonang, o mo
mantlwaneng a a kwa teng,' lo seka lwa dumela. Gonne jaaka logadima lo tle lo
gadime kwa botlhabatsatsi, mme lo bonale fela le kwa bophiramatsatsi; go tla ga
Morwa Motho go tlaa nna fela jalo." Mathaio 24:24-27. Bona gape Mathaio 25:31;
Tshenolo 1:7; 1 Bathesolonika 4:16,17. Go tla mo, ga gona ka fa go ka etsiwang ka
teng. Go tlaa bonwa ke lefatshe lotlhe.

Baithuti ba Baebele ba ba tlhoafetseng ba ba amogetseng lorato lwa boammaruri ke
bone fela ba tlaa sireletsegatsang mo tsietsong e e mashetla e e tla gapang
lefatshe. Ka tshupelo ya Baebele bone ba ba tlaa lemoga motsietsi. A batho ba
Modimo mo nakong e ba tlhomame ka tlhoafalo mo Lefokong la Gagwe go re ba seka
ba ineela mo bosuping jwa tse ba dibonang kgotsa ba di utlwang. A e tlaa re mo
pitlaganong eo ba itshwarelele ka Baebele, mme Baebele e le nosi?

1 Bona Daniel T. Taylor, <i>The reign of Christ on Earth: Or, The Voice of the
Church in All Ages,</i> p.33.



