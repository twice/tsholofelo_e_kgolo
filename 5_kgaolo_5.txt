Kgaolo 5---Tsholofetso e e Seng ya Boammaruri

Thuto ya boswasweng, e adimilwe lantlha mo tumelong ya seheitane mme yare ka
nako ya lefifi la go tswa motseleng mo go golo ya tsena mo tumelong ya
Sekeresete, e emiseditse boammaaruri jo bo reng "baswi ga ba itse sepe." Moreri
9:5. Bontsi bo dumela gore mewa ya baswi ke "mewa e e direlang, e e rongwang mo
tirong ka ntlha ya ba ba tlaa ruang poloko." Bahebera 1:14.

Tumelo ya gore mewa ya ba ba suleng e boa e tla go direla ba ba tshelang e
buletse tsela sedimo sa seshwa. Fa e le gore baswi ba segofetse go nna le kitso
e ntsi go gaisa e ba kileng ba bo ba na le yone, ke eng ba sa boele mo
lefatsheng mme ba ruta batshedi? Fa mewa ya baswi e okame ditsala tsa bone mo
lefatsheng, ke eng e sa bue le bone? Go tla jang gore ba ba dumelang mo
botshelong morago ga loso ba gane "lesedi la Modimo" le le tsisiwang ke mewa e e
galaleditsweng? E ke tsela e e tsewang e le ya Modimo mme Satane e le ene a
dirisang. Baengele ba ba oleng ba bonwa e le barongwa go tswa ko lefatshing la
mowa.

Kgosana ya lefifi o nale nonofo go tsisa fa pele ga batho ponalo ya ditsala tse
di suleng. Tsietso ya teng e feletse, e dirwa go tshwana le sa boammaruri ka
tsela e e gagakamatsang. Ba le bantsi ba gomotswa ke puo ya gore baratwa ba bone
ba akola legodimo. Ba sa belaele borai bope, ba bo ba tlhwaa tsebe "mewa e e
timetseng, le dithuto tsa badimo." 1 Timotheo 4:1.

Ba ba ileng ko lebitleng ba sa ipaakanya ba bolela fa ba itumetse mme ba beilwe
mo maemong a a kwa godimo kwa legodimong. Ba ba ipayang jaaka baeti go tswa ko
lefatsheng la mewa ka nako tse dingwe ba bolela ditlhagiso tse di felelang di le
nnete. Fa go dumela mo go bone go gola, ba tsisa dithuto tse di ganetsang
Baebele. Gore ba kgona go bua nnete dinako dingwe le go bolela dilo dingwe pele
ga di diragala go ba fa tebego ya gore ba ka ikanngwa, le gore dithuto tsa bone
tsa maaka di amogelesege.  Molao wa Modimo o bo o kgapelwa ka fa tlhakoring,
Mowa wa tshegofatso o ganwa. Mewa e ganetsa bomodimo jwa ga Keresete e be e baya
Motlhodi mo seemong sa yone.

Le fa go le nnete gore maduo a boferefere a a tle a rekisiwe jaaka a boammaruri,
go nnile, ntlha e nngwe, ditshupafalo tse di supang nonofo e kgolo, e le tiro ya
baengele ba ba bosula ka sebele. Bontsi bo dumela fa sedimo e le matseka a setho
fela. Mme mogang ba kopanang le diponagalo tse ba lemogang fa e se tsa setho
fela, ba tlaa tsietsega le go amogela diponagalo tse jaaka nonofo ya Modimo.

Ka thuso ya ga Satane bomaselamose ba ga Faro ba ne ba etsa tiro ya Modimo.
Bona Ekesodo 7:10-12. Paolo o supa go tla ga Morena go tla etelelwa pele ke "go
direng ga Satane ka thata yotlhe le ka ditshupo, le ka dikgakgamatso tsa maaka,
le ka tsietso yotlhe ya tshiamololo." 2 Bathesalonika 2:9, 10. Le Johane a re:
"Se dira ditshupo tse dikgolo, se be se tle se folose molelo kwa legodimong, o
tle mo lefatsheng mo ponong ya batho. Se tsietsa ba ba agileng mo lefatsheng, ka
ntlha ya ditshupo tse se neilweng thata ya go di dira." Tshenolo 13:13, 14.  Ga
se ditsietsonyana fela tse di bolelelwang pele. Batho ba tsiediwa ke ditshupo
tse badiredi ba ga Satane ba di dirang, e seng tse ba ipayang e ka re ba a di
dira.

Go kgatlha Tlhaloganyo

Mo bathong ba ba ratang dilo tse di kwa godimo kgosana ya lefifi e tsisa sedimo
se tlhotlhilwe se nale tse di gapang tlhaloganyo. O kgatlha dikeletso ka diemo
tse di kgatlhang le ditshupo tsa lorato le bopelontle. O gogela batho go ipona
fa ba le botlhale gore mo dipelong tsa bone ba gane Yo O Sakhutleng.

Satane o rokotsa batho gompieno fela jaaka a ne a rokotsa Efa ko Etene, ka go
kgotletsa dikeletso tsa go itsholetsa. "Lo tlaa nna jaaka Modimo", o a bolela,
"lo itse molemo le bosula." Genesise 3:5. Sedimo se ruta "gore motho ke sebopiwa
sa tswelelo ... go ya go nna Modimo." Mme gape: "Katlholo e tlaa bo e siame, ka
gore katlholo e dirwa ke wena.... Setilo sa bogosi se mo go wena." Mme yo mongwe
a re: "Ope yo o tshiamo a feletse ke Keresete."

Ka jalo Satane o emiseditse molao wa Modimo ka tlholego e e leofileng ya motho
go nna yone seelo sa katlholo. Mo ke tswelelopele, e seng ya go ya kwa godimo, e
leng ya go ya kwa tlase. Motho ga a kitla a gola go feta seelo sa gagwe sa
bophepa kgotsa bomolemo. Fa bo nna e le jone keletso ya gagwe e kgolo, ga a na
go fitlhelela gope ko godimo go gaisa. Tshegofatso ya Modimo ka esi ke yone e
nang le nonofo ya go tsholetsa motho. Motho fa a tlogetswe a le nosi, tsela ya
gagwe ke go ya tlase fela.

Go Kgatla go Rata Monate

Mo go ba ba senang boikgapo, ba ba ratang monate, baakafadi le bagokagadi,
sedimo ga se fitlhe popego ya sone thata. Mo makgaphileng a sone ba fitlhela se
se tsamaalanang le ditshokamelo tsa bone. Satane o tshwaa dibe tse mongwe le
mongwe a sokametseng mo go di direng mme a ba a tlhokomela gore ditshono ga di
tlhaele tsa go itumedisa mekgwa. O raela batho ka tlhokoboikgapo go koafatsa
mebele, ditlhaloganyo, le nonofo ya maitsholo. O nyeletsa ba le bantsi ka go
ikina mo dikgatlhegong, a rukutlha tlholego yotlhe. Mme go konatelela tiro ya
gagwe, mewa e bolela gore "kitso ya boammaaruri e baya motho mo godimo ga molao
otlhe"; gore "sepe fela, se siame"; gore "Modimo ga a bone molato"; le gore
"Maleo <i>otlhe</i> ...ga a na molato." Fa batho ba dumela jalo gore keletso ke
yone molao, gore kgololesego ke teseletso, gore motho o ikarabela mo go ene, ke
mang yo o ka gakgamalang tshenyego e le gongwe le gongwe? Bontsi bo amogela ka
bofefo dithotloetso tsa go eletsa. Satane a bo a feelela mo kgetsing ya gagwe
dikete tse di ipolelang fa di sala Keresete morago.

Mme Modimo o file lesedi le le lekaneng go bona selaga. Motheo wa sedimo o mo
ntweng kgatlhanong le Baebele. Baebele e bolela fa baswi ba sa itse sepe, le
gore dikakanyo tsa bone di nyeletse; ga bana karolo epe mo boitumelong kgotsa
bofutsana jwa ba ba mo lefatsheng.

Kopana e e Ileditsweng

Godimo ga moo, Modimo o ileditse go bua le mewa ya baswi. "Badimo," jaaka ba ne
ba bidiwa, Baebele e ba bolela e le "mewa ya matimone." Bona Duteronome 18:9-12;
Dipalo 25:1-3;Dipesalema 106:28; 1 Bakorintha 10:20; Tshenolo 16:14. Go ba
dirisa go ne go ilediwa ka katlholelo loso. Lefitiko 19:31; 20:27. Mme sedimo se
setse se tsene mo mafelong a maranyane, se raletse diphuthego, mme se bona
tshireletso mo makgotleng a melao, le mo dikgotleng tsa dikgosi tota. Tsietso e
kgolo e ke tsosoloso ka seaparo se sesha ya boloi jo bo neng jwa nyelediwa mo
nakong e e fetileng.

Ka go supa batho ba ba mekgwa e e maswe le go feta ba le kwa legodimong, Satane
o raa lefatshe a re, "Go sa kgathalesege gore a o a dumela kgotsa ga o dumele
Modimo le Baebele, tshela jaaka o rata; legodimo ke legae ja gago." Go bua jaana
Lefoko la Modimo: "Ija! A bo go latlhega ba ba bitsang bosula molemo, le molemo
bosula; ba beye lefifi boemong jwa lesedi, le lesedi boemong jwa lefifi." Isaia
5:20.

Baebele e Supiwa e se Nnete

Baaposetoloi, baiphetotswe ke mewa e e seng ya nnete, ba dirwa gore ba ganetse
se ba se kwadileng fa ba le mo lefatsheng. Satane o dira gore lefatshe le dumele
gore Baebele ke maaka, lokwalo lo lo siametseng ba ba iseng ba gole, mme jaanong
e le nako ya go e tsaa gore e fetilwe ke nako. Lokwalo lo lo yang go mo atlhola
le balatedi ba gagwe o lo baya ka fa moruting; Mmoloki wa lefatshe o mo dira
gore a tshwane le mongwe le mongwe fela. Mme badumedi ba dipontsho tsa semowa ba
leka go dira gore e nne e ka re ga gona sepe se se gakgamatsang mo botshelong
jwa Mmoloki wa rona. Dikgakgamatso tsa bone ba bolela fa di feta ditiro tsa ga
Keresete kgakala.

Sedimo jaanong se iphitlha ka sekeresetse. Mme dithuto tsa sone ga di ka ke tsa
itatolwa kgotsa tsa fitlhega. Mo seemong sa sone gompieno ke tsietso e e borai
thata, e e bofitlha. Se bolela fa jaanong se amogela Baebele le Keresete. Mme
Baebele e tlhaloswa ka tsela e e itumedisang pelo e e sa ntshafadiwang. Lorato
lo supiwa fa e le yone popego e tona ya Modimo, mme lo fokodiwa go nna se tota
lo seng sone. Dikgalo tsa Modimo mo sebeng, ditlhokego tsa molao wa Gagwe o o
boitshepo, di beelwa ka fa thoko. Dithamakgorwana di dira batho gore ba gane
Baebele e le motheo wa tumelo ya bone. Keresete o a ganwa ammaaruri jaaka pele,
mme tsietso ga e lemogwe.

Ba le palo potlana ba tlhaloganya nonofo ya tsietso ya sedimo. Bontsi bo amana
le sone ka ntata ya go rata go lekeletsa dilo. Ba ka tshosiwa ke kakanyo ya go
ineela go laolwa ke mewa. Mme bagatlhamela masisi mo felong le le sa tsenweng,
mme mmolai a ba dirisa nonofo ya gagwe mo go bone kwa ntle ga thato ya bone. A
gangwefela fela ba gogelwe go neela ditlhaloganyo tsa bone mo tseleng ya gagwe,
mme o tlaa ba tshegetsa e le ditshwarwa. Ga go sepe fela kwa ntle ga nonofo ya
Modimo, e araba thapelo e e tlhoafetseng, se se ka gololang mewa e.

Botlhe ba itlhopelang go rata maleo a ba a itseng ba laletsa dithaelo tsa ga
Satane. Ba ikgaoganya le Modimo le tlhokomelo ya baengele ba Gagwe, mme ga ba na
tshireletso.

"E tlaa re fa ba tlaa lo raya ba re: 'Botsang ba ba buang le badimo, le mo go ba
eleng baloi, ba ba tswirinyang, le ba ba pepedumang;' a tshaba ga e ke e lopa mo
go o e leng Modimo wa yone? A ka ga ba ba tshedileng, go ka bodiwa baswi? A go
iweng ko molaong le ditshupong! Fa ba sa bue ka fa lefokong le, ruri ga go ketla
go ba phepafalela". Isaiah 8:19, 20.

Fa batho ba ne ba eletsa go amogela boammaaruri ka tlholego ya motho le seemo sa
baswi, ba ne ba tlaa bona mo sedimong nonofo ya ga Satane le dikgakgamatso tsa
maaka. Mme matshwititshwiti a tswalela lesedi matlho, mme Satane a ba loga
dithaelo tsa gagwe go ba dikologa. "Ka ba seka ba amogela lorato lwa go rata
boammaaruri, gore ba bolokwe", ka jalo "Modimo wa roma tiro e e timetsang kwa go
bone, gore ba tle ba dumele maaka:" 2 Bathesolonika 2:10,11.

Ba ba kgatlhanong le sedimo ba tlhasela Satane le baengele ba gagwe. Satane ga a
kake a boela kwa moragonyana le fa e le sephatlonyana fa e se a busediwa kwa
morago ke barongwa ba legodimo. O ka bua ditemana gompieno jaaka ka malatsi a ga
Keresete, mme o tlaa sokomisa dithuto tsa Baebele. Ba ba tlaa emang mo nakong e
ya mathata ba tshwanetse go itlhaloganyetsa bosupedi jwa Baebele.

Tlhaloganya Baebele

Mewa e e bosula e itirile masika kgotsa ditsala e tlaa batla re e tlhomogela
pelo mme e tlaa dira dikgakgamatso. Re tshwanetse go emelana le yone ka
boammaaruri jwa Baebele gore baswi ga ba itse sepe mme jalo ba re ba bonang ga
se bone ke mewa e e bosula.

Botlhe ba tumelo ya bone e sa tlhomamang mo Lefokong la Modimo ba tlaa tsiediwa
ba bo ba fenngwa. Satane o bereka ka "tsietso yotlhe ya tshiamololo," le
ditsietso tsa gagwe di tlaa oketsega. Mme ba ba batlang kitso ya boammaaruri ba
bo ba phepafatsa mewa ya bone ka boineelo ba tlaa bona mo Modimong wa
boammaaruri tshireletsego ya nnete. Mmoloki o ka romela ka bofefo baengele
botlhe go tswa kwa legodimong go tla go sireletsa batho ba Gagwe go nale go
tlogela mowa o mongwefela o o ikanyang mo go Ene gore o fenngwe ke Satane. Ba ba
ikgomotsang ka tsholofetso ya gore ga gona kotlhao ya moleofi, ba ba ganang
maammaaruri a legodimo le a ntshitseng e le tshireletso ya letsatsi la
pitlagano, ba tlaa amogela maaka a ga Satane, diketso tse di tsietsang tsa
sedimo.

Bakgadi ba kgala mafoko a Baebele a a buang ka leano la poloko le kwatlhao e e
lebaneng ba ba ganang boammaaruri. Ba utlwela botlhoko ditlhaloganyo tse di
tswalegileng, tse di bokoa, le tumelo ya boeleele ya go obamela ditlhokego tsa
molao wa Modimo. Ba ineetse gotlhelele mo moraeding, batshwaragane tota le ene
mme ba tletse ka mowa wa gagwe, mo eleng gore ga ba na keletso ya go ikgophola
mo tshwarong ya gagwe.

Motheo wa tiro ya ga Satane o ne wa bewa ka tsholofetso e e neng ya newa Efa ko
Etene: "Ruri ga le ketla le e swa." "Mo letsatsing le lo lo jang, foo matlho a
lona a tlaa buduloga, mme lo tlaa nna jaaka Modimo, lo itse molemo le bosula."
Genesise 3:4,5. Botswerere jwa tsietso ya gagwe bo tlaa fitlhelelwa mo nakong ya
bofelo. Go bua moporofeti: "ka bona mewa e e maswe e le meraro, e kete
digwagwa;... ke mewa e e maswe e e dirang ditshupo; e e tswelang ko dikgosing
tsa lefatshe lotlhe, e ya go diphutela kwa ntweng ya letsatsi le legolo la
Modimo, Mothatayotlhe." Tshenolo 16:13,14.

Kwa ntle ga ba ba tshegeditsweng ke nonofo ya Modimo ka tumelo mo Lefokong la
Gagwe, lefatshe lotlhe le tsile go gogelwa ka fa lotlhakoreng lwa tsietso e.
Batho ba a opaopelwa ka bofefo mo tshireletsegong e e isang kwa losong, ba tsile
go tsosiwa fela ke go tshelwa ga tshakgalo ya Modimo.






