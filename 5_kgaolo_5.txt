Kgaolo 5 -- Tsholofetso E E seng ya Boammaruri

Thuto ya boswasweng, e adimilwe lantlha mo tumelong ya seheitane mme yare ka
nako ya lefifi la go tswa motseleng mo go golo ya tsena mo tumelong ya
Sekeresete, e emiseditse boammaaruri jo bo reng "baswi ga ba itse sepe." Moreri
9:5. Bontsi bo dumela gore mewa ya baswi ke "mewa e e direlang, e e rongwang mo
tirong ka ntlha ya ba ba tlaa ruang poloko." Bahebera 1:14.

Tumelo ya gore mewa ya ba ba suleng e boa e tla go direla ba ba tshelang e
buletse tsela sedimo sa malatsi a. Fa e le gore baswi ba segofetse go nna le kitso e ntsi go
gaisa e ba kileng ba bo ba na le yone, ke eng ba sa boele mo lefatsheng mme ba
ruta batshedi? Fa mewa ya baswi e okame ditsala tsa bone mo lefatsheng, ke eng
e sa bue le bone? Go tla jang gore ba ba dumelang mo botshelong morago ga loso
ba gane "lesedi la Modimo" le le tsisiwang ke mewa e e galaleditsweng? E ke
tsela e e tsewang e le ya Modimo mme Satane e le ene a dirisang. Baengele ba ba
oleng ba bonwa e le barongwa go tswa ko lefatshing la mowa.

Kgosana ya lefifi o nale nonofo go tsisa fa pele ga batho ponalo ya ditsala tse
di suleng. Tsietso ya teng e feletse, e dirwa go tshwana le sa boammaruri ka
tsela e e gagakamatsang. Ba le bantsi ba gomotswa ke puo ya gore baratwa ba
bone ba akola legodimo. Ba sa belaele borai bope, ba bo ba tlhwaa tsebe "mewa e
e timetseng, le dithuto tsa badimo." 1 Timotheo 4:1.

Ba ba ileng ko lebitleng ba sa ipaakanya ba bolela fa ba itumetse mme ba beilwe
mo maemong a a magolwane kwa legodimong. Ba ba ipayang jaaka baeti go tswa ko
lefatsheng la mewa ka nako tse dingwe ba bolela ditlhagiso tse di felelang di
le nnete. Fa ikanyo mo go bone e gola, ba tsisa dithuto tse di ganetsang
Baebele. Lebaka la gore dingwe tse ba di buang di nnete le nako tse dingwe ba
kgona go bolelela dilo pele go ba dira gore ba lebege ba ka ikangwa, mme
dithuto tsa bone tsa maaka di be di amogelwa. Molao wa Modimo o bo o kgapelwa
ka fa tlhakoring, Mowa wa tshegofatso o ganwa. Mewa e ganetsa bomodimo jwa ga
Keresete e be e baya Motlhodi mo seemong sa yone.

Le fa go le nnete gore maduo a boferefere a a tle a lemogwe fa e se a boammaruri, go
nnile, ntlha e nngwe, ditshupafalo tse di supang nonofo e kgolo, tiro ya baengele
ba ba bosula ka sebele. Bontsi bo dumela fa sedimo e le matseka a setho fela. Mme 
mogang ba kopanang le diponagalo tse ba lemogang fa e se tsa setho fela,
ba tlaa tsietsega le go amogela diponagalo tse jaaka nonofo ya Modimo.

Ka thuso ya ga Satane bomaselamose ba ga Faro ba ne ba etsa tiro ya Modimo.
Bona Ekesodo 7:10-12. Paolo o supa go tla ga Morena go tla etelelwa pele ke "go
direng ga Satane ka thata yotlhe le ka ditshupo, le ka dikgakgamatso tsa maaka,
le ka tsietso yotlhe ya tshiamololo." 2 Bathesalonika 2:9, 10. Le Johane a re:
"Se dira ditshupo tse dikgolo, se be se tle se folose molelo kwa legodimong, o
tle mo lefatsheng mo ponong ya batho. Se tsietsa ba ba agileng mo lefatsheng,
ka ntlha ya ditshupo tse se neilweng thata ya go di dira." Tshenolo 13:13, 14.
Ga se ditsietsonyana fela tse di bolelelwang pele. Batho ba tsiediwa ke
ditshupo tse badiredi ba ga Satane ba di dirang, e seng tse ba ipayang e ka re
ba a di dira.

Go kgatlha tlhaloganyo

Mo bathong ba ba ratang dilo tse di kwa godimo kgosana ya lefifi e tsisa sedimo
se tlhotlhilwe se nale tse di gapang tlhaloganyo. O kgatlha dikeletso ka diemo
tse di kgatlhang le ditshupo tsa lorato le bopelontle. O gogela batho go ipona
fa ba le botlhale gore mo dipelong tsa bone ba gane Yo O Sakhutleng.

Satane o rokotsa batho gompieno fela jaaka a ne a rokotsa Efa ko Etene, ka go
kgotletsa dikeletso tsa go itsholetsa. "Lo tlaa nna jaaka Modimo", o a bolela,
"lo itse molemo le bosula." Genesise 3:5. Sedimo se ruta "gore motho ke
sebopiwa sa tswelelo ... go ya go nna Modimo." Mme gape: "Katlholo e tlaa bo e
siame, ka gore katlholo e dirwa ke wena.... Setilo sa bogosi se mo go wena."
Mme yo mongwe a re: "Ope yo o tshiamo a feletse ke Keresete."

Ka jalo Satane o emiseleditse molao wa Modimo ka tlholego ya sebe ya motho go
nna yone seelo sa katlholo. Mo ke tswelelopele, e seng ya go ya kwa godimo, e
leng ya go ya kwa tlase. Motho ga a kitla a gola go feta seelo sa gagwe sa
bophepa kgotsa bomolemo. Fa bonna e le jone keletso ya gagwe e kgolo, ga a na
go fitlhelela gope ko godimo go gaisa. Tshegofatso ya Modimo ka esi ke yone e
nang le nonofo ya go tsholetsa motho. Motho fa a tlogetse a le nosi, tsela ya
gagwe ke go ya tlase fela.

Go kgatla Go rata monate

Mo go ba ba senang boikgapo, ba ba ratang monate, ba akafadi le bagokagadi,
sedimo ga se fitlhe popego ya sone thata. Mo makgaphileng a sone ba fitlhela 
se se tsamaalanang le ditshokamelo tsa bone. Satane o tshwaa dibe tse mongwe le
mongwe a sokametseng mo go di direng mme a ba a tlhokomela gore ditshono ga di
tlhaele tsa go itumedisa mekgwa. O raela batho ka tlhoko boikgapo go
koafatsa mebele, ditlhaloganyo, le nonofo ya maitsholo. O nyeletsa ba le bantsi
ka go ikina mo dikgatlhegong, a rukutlha tlholego yotlhe. Mme go konatelela
tiro ya gagwe, mewa e bolela gore "kitso ya boammaaruri e baya motho mo godimo
ga molao otlhe"; gore "sepe fela, se siame"; gore "Modimo ga a bone molato"; le
gore "Maleo <i>otlhe</i> ...ga a na molato." Fa batho ba dumela jalo gore
keletso ke yone molao, gore kgololesego ke teseletso, gore motho o ikarabela
mo go ene, ke mang yo o ka gakgamalang tshenyego e le gongwe le gongwe? Bontsi bo
amogela ka bofefo dithotloetso tsa go eletsa. Satane a bo a feelela mo kgetsing
ya gagwe dikete tse di ipolelang fa di sala Keresete morago.

Mme Modimo o file lesedi le le lekaneng go bona selaga. Motheo wa sedimo o
o mo ntweng kgatlhanong le Baebele. Baebele e bolela fa baswi ba sa itse sepe, le gore
dikakanyo tsa bone di nyeletse; ga bana karolo epe mo boitumelong kgotsa
bofutsana jwa ba ba mo lefatsheng.

Kopana e e ileditsweng

Godimo ga moo, Modimo o ileditse go bua le mewa ya baswi. "Badimo," jaaka ba ne
ba bidiwa, Baebele e ba bolela e le "mewa ya matimone." Bona Duteronome 18:9-12;
Dipalo 25:1-3;Dipesalema 106:28; 1 Bakorintha 10:20; Tshenolo 16:14. Go ba
dirisa go ne go ilediwa ka katlholelo loso. Lefitiko 19:31; 20:27. Mme sedimo
se setse se tsene mafelong a maranyane, se raletse diphuthego, mme se bona
tshireletso mo makgotleng a melao, le mo dikgotleng tsa dikgosi tota. Tsietso e
kgolo e ke tsosoloso, ka seaparo se sesha, ya boloi jo bo neng jwa nyelediwa mo
nakong e e fetileng.

Ka go supa batho ba ba mekgwa e e maswe le go feta ba le kwa legodimong, Satane
o raa lefatshe a re, "Go sa kgathalesege gore a o dumela kgotsa ga o dumele
Modimo le Baebele, tshela jaaka o rata; legodimo ke legae ja gago." Go bua
jaana Lefoko la Modimo: "Ija! A bo go latlhega ba ba bitsang bosula molemo, le
molemo bosula; ba beye lefifi boemong jwa lesedi, le lesedi boemong jwa
lefifi." Isaia 5:20.

Baebele e supiwa e se Nnete

Baaposetoloi, baiphetotswe ke mewa e e seng ya nnete, ba dirwa gore ba ganetse
se ba se kwadileng fa ba le mo lefatsheng. Satane o dira gore lefatshe le
dumele gore Baebele ke maaka, lokwalo lo lo siametseng ba ba iseng ba gole, mme
jaanong e le nako ya go e tsaa gore e fetilwe ke nako. Lokwalo lo lo yang go mo
atlhola le balatedi ba gagwe o le ba ka fa moruting; Mmoloki wa lefatshe o mo
dira gore a tshwane le mongwe le mongwe fela. Mme badumedi ba dipontsho tsa
semowa ba leka go dira gore e nne e ka re ga gona sepe se se gakgamatsang mo
botshelong jwa Mmoloki wa rona. Dikgakgamatso tsa bone, ba a bolela, fa di feta
ditiro tsa ga Keresete kgakala.




