Kgaolo 7 --- Tshireletso Ya Rona E E Nosi

Batho ba Modimo ba lebisiwa kwa Baebeleng e le tshireletso ya bone kgatlhanong
le dinonofo tse di tsietsang tsa mewa ya lefifi. Satane o dirisa maano o tlhe
a a kaa kgonang go kganela batho go bona kitso ya Baebele. Ko tsosolosong nngwe
le nngwe ya tiro ya Modimo, o godisa tlhoafalo ya gagwe. Kgogakgogano ya
bofelo kgatlhanong le Keresete le balatedi ba Gagwe e gaufi le go phunyega fa
pele ga rona. Mo go etsang go tsile le go tshwana le ga boammaaruri mo e leng
gore go tlaa nna dingalo go difarologanya fa e se fela ka Baebele.

Ba ba lekang go obamela melao yotlhe ya Modimo ba tsile go engwa kgatlhanong le go
kgeswa. Go itshokela teko, ba tshwanetse go tlhaloganya go rata ga Modimo jaaka
go senotswe mo Lefokong la Gagwe. Ba ka mo tlotla fela fa ba tlhaloganya sentle
popego ya Gagwe, puso ya Gagwe, le maikaelelo a gagwe, le go tsiboga ka fa
tumalanong le tsone. Ga gona yo o tla kgonang go emelelela kgotlhang ya bofelo fa 
e se ba ba nonotshitsheng tlhaloganyo ya bone ka maammaaruri a Baebele.

Pele ga papolo ya Gagwe Mmoloki o ne a tlholosetsa barutwa ba Gagwe gore O ya
go bolawa mme O tlaa tsoga gape. Baengele ba ne ba le teng go gatelela mafoko a
Gagwe mo ditlhaloganyong le mo dipelong. Mme mafoko a a ne a nyelela mo
ditlhaloganyong tsa barutwa. Fa teko e tla, loso lwa ga Jesu lwa nyeletsa
ditsholofelo tsa bone jaaka e ka re o ne a sa ba tlhagisa go le pele. Jalo mo
diporofesong bokamoso bo butswe fa pele ga rona jaaka fela bone bo butswe
fa pele ga barutwa ke Keresete. Mme matshwitshwiti ga ana kitso ya mammaaruri
a jaaka e ka reng ga a ise a senolwe.

Fa Modimo a romela ditlhagiso, o lopa gore motho mongwe le mongwe yo o filweng
tlhaloganyo a reetse molaetsa. Dikatlholo tse di boifisang kgatlhanong le go
obamela sebatana le setshwantso sa sone (bona Tshenolo 14:9-11) di tshwanetse
go tsibosa botlhe go ithuta gore lotshwao lwa sebatana ke eng le gore lo ka
falolwa jang go lo amogela.* Mme bontsi jwa batho ga bo batle boammaaruri jwa
Baebele, ka go re bo kgoreletsa dikeletso tsa pelo ya boleo. Satane a ba a ba
fa ditsietso tse ba di ratang.

Mme le fa go ntse jalo Modimo o tlaa nna le batho ba ba tla tshegetsang
Baebele, Baebele e le yosi, e le yone seelo sa dithuto tsotlhe le tshimologo ya
dikago sesha tsotlhe. Maikutlo a barutegi, dikakanyetso tsa maranyane,
ditshwetso tsa diphutego tsa seruti, lentswe la bontsi---sepe sa tse ga se a
tshwanela go tsewa jaaka bosupedi jwa thuto ya tumelo kgotsa bosupi kgatlhanong
le yone. Re tshwanetse go batla "Go bua Morena" yo o senang bana ba phefo.
Satane o gogela batho ba ba ntsi go leba ko baruting, mo go ba dithutego tse di
tona mo tumelong jaaka bakaedi ba bone, go nale go ipalela Baebele ka bo bone.
Ka go laola baeteledipele ba, o ka laola matshwititshwiti.

Fa Keresete a tsile, batho botlhe ba ne ba mo utlwa ka boitumelo. Mme
baetelepele ba seperesita le bagogi bone ba itswalela tsheleng; ba gana bosupi
jwa Bogolodi jwa Gagwe. "Go tla jang," batho ba botsa, "gore babusi ba rona le
baruti ga ba dumele mo go Jesu?" Baruti ba go nna jalo ba gogela tshaba ya
Sejuta go gana Morekolodi wa bone.

Go Tsholetsa Taolo Ya Setho

Keresete o ne a bonela pele tiro ya go tsholetsa taolo ya setho go busa
segakolodi, se e nnileng phutso e kgolo mo dingwageng tsotlhe. Ditlhagiso tsa
Gagwe tsa gore go seka ga salwa morago baeteledipele ba ba sa boneng ya bewa mo
mokwalong e le kgakolotlhagiso ya dikokomane tse di tlang.

Kereke ya Roma e fa baruti ba le nosi tetla ya go tlhalosa Baebele. Le fa
poposesha e ne ya neela botlhe Baebele, tshetlha e e neng ya
tshegediwa ke Roma go kganela matshwititshwiti go iphukuletsa Baebele e ntse e
kganela ba ba mo dikerekeng tse e seng tsa Seroma. Ba rutwa go amogela dithuto
<i>jaaka di tlhaloswa ke kereke</i>. Dikete di be di sa batle go amogela sepe,
go sa kgathalesege gore Baebele e tlhamaletse jang, se se kgatlhanong le tumelo
ya bone.

Ba le bantsi ba ikemiseditse go neela baruti mewa ya bone. Ba feta dithuto tsa
Mmoloki jaaka e ka re ga ba di bone. A baruti ga bana diphoso? Re ka ikanya
jang kgogo ya bone fa re sa itse go tswa mo Lefokong la Modimo gore ba tshotse
lesedi? Go tlhoka itsetsepelo ya maitsholo go gogela ba le bantsi go sala
morago barutegi, mme ba bo tsena mo botshwarweng jwa tsietso jo bo senang
tsholofelo. Ba bona boammaaruri jwa nako eno mo Baebeleng le go utlwa nonofo ya
Mowa o o Boitshepho e dira mo kgasong ya one, mme ba bo ba letlelela baruti go
ba faposa mo leseding.

Satane o bofile matshwititshwiti ka dikgole tsa leloba tsa lorato mo go ba
e leng baba ba mokgoro wa ga Keresete. Pofo e e ka tswa e le ya botsadi, ya
bana, ya lenyalo, kgotsa ya botsala. Mewa e e ka fa tlase ga taolo e e boifa go
obamela se e lemogang e tshwanetse go se dira.

Bontsi bo bolela fa go sa kgathale gore motho o dumelang, fela fa botshelo jwa
gagwe bosiame. Mme kana botshelo bo bopiwa ke tumelo. Fa boammaaruri bo le
gaufi re be re bo itlhokomolosa, ke monka re boganang, re tlhopa lefifi go na
le lesedi.

Go tlhoka kitso ga se lebaka la go dira phoso kgotsa go leofa, bogolo jang go 
nale tshono nngwe le nngwe go itse go rata ga Modimo. Motho yo o mo mosepeleng 
o tla fa makgabaganyong a ditsela mme go nale matshwao a a supang kwa tsela nngwe 
le nngwe e yang. Fa a ithokomoloso letshwao a ba a tsaya tsela e ene a bonang e
siame, o ka tswa a dira jalo a sena dibelebejane, o tlaa iphitlhela a le mo
tseleng e e seng yone.

Tiro E E Kwa Godimo E Bile E le Ya Ntlha

Ga goa lekana go nna le maikaelelo a a siameng, go dira se motho a tseelang
gore se siame kgotsa se moruti a mmolelelang gore se siame. O tshwanetse go
iphukuletsa Baebele. Fa ke gone mokwalo o o supang matshwao a a motseleng ya
legodimo, mme ga a a tshwanela go abelela sepe.

Ke tiro ya ntlha e bile e le ko godimo go gaisa go re motho mongwe le mongwe yo
o naleng tlhaloganyo a ithute mo Baebeleng se e leng boammaaruri, le go tsamaya
mo leseding le go rotloetsa ba bangwe go sala sekai sa gagwe morago. Re
tshwanetse go itlhaloganyetsa dilo jaaka re tsile go ikarabela fa pele ga
Modimo.

Barutegi, ba itlhoma fa ba le botlhale thata, ba ruta gore Baebele e nale
tlhaloso ya semowa ya sephiri e e iphitlhileng. Batho ba ke baruti ba maaka.
Puo ya Baebele e tshwanetse go tlhalosiwa ka fa e buwang ka teng, kwa ntle fela
fa go dirisitswe setshwantsho. Fa batho ba ne ba ka tsaya Baebele jaaka e bala,
tiro e ne e tla fitlhelelwa ya go tsisa mo lesakeng la ga Keresete dikete tse
gone jaanong di kailang mo lefifing.

Bontsi jwa ditemana tse barutegi ba di tlodisang matlho ba re ga di botlhokwa
di tletse ka kgomotso mo go yo o rutilweng mo sekolong sa ga Keresete.
Tlhaloganyo ya boammaaruri jwa Baebele ga e ya ikaega thata mo botlhaleng jwa
tlhaloganyo go fukutsa jaaka mo maikaelelong a a nosi, keletso e e tlhoafaletsetseng
tshiamo ka natla.

Maduo a Go Itlhokomolosa Thapelo le Go Ithuta Baebele

Baebele ga e a tshwanelwa go ithutwa go sa rapelwa. Mowa o o Boitshepo a le esi
o kgona go re dira go lemoga botlhokwa jwa dilo tse di motlhofo go
tlhaloganngwa, kgotsa go re kganela go sokamisa dilo maammaaruri a a thata.
Baengele ba Modimo ba baakanya pelo go tlhaloganya Lefoko la Modimo. Re tlaa
rokodiwa ke bontle jwa lone, re nonotshwa ke ditsholofetso tsa lone. Dithaelo
ga ntsi di lebega di le thata ka gore yo o raelwang ga a kgone go gakologelwa
ditsholofetso tsa Modimo le go kopantsha Satane ka dibetsa tsa Baebele. Mme
baengele ba dikologile botlhe ba ba batlang go rutwa, mme ba tlaa tsisa mo
kgakologelong ya bone maammaaruri a a tlhokegang.

"O tlaa lo ruta dilo tsotlhe; o tlaa lo gakolola dilo tsotlhe tse ke di buileng
le lona." Johane 14:26. Mme dithuto tsa ga Keresetse di tshwanetse tsa bo di ne
di kile tsa bolokwa pele mo tlhaloganyong gore Mowa wa Modimo A tle A di tsise
mo kgakologelong ka nako ya pitlagano.

Phelelo ya matshwititshwiti a lefatshe e gaufi le swediwa. Molatedi mongwe le
mongwe wa ga Keresete o tshwanetse go botsa ka tlhoafalo: "Morena, ke
o batla ke dira eng?" Ditiro 9:6. Re tshwanetse jaanong go batla maiphitlhelo a
tseneletseng a a tshelang mo dilong tsa Modimo. Ga re nako ya go tshameka. Re
mo felong ga ga satane fa go railweng. A re sa robale, balebeledi ba Modimo!

Bontsi bo ikakgola ka ditiro tse di maswe tse ba sa di dirang. Ga go a lekana
go re go nale ditlhare mo tshimong ya Modimo. Di tshwanetse go baa maungo. Mo
dikwalong tsa legodimo ba kwadile jaaka ba ba imelang mmu. Mme mo go ba ba
tlhapaditseng mautlwelobotlhoko a Modimo le go sotla tshegofatso ya Gagwe, pelo
ya boitshoko e ntse e bitsa.

Ka selemo ga go na pharologanyo e e bonalang fa gare ga ditlhare tse sa weng
matlhare le tse dingwe; mme fa go betsa ga mariga go tla, tse di sa weng
matlhare di sala di sa fetoga fa ditlhare tse dingwe di sala di itshopere. A
kganetso e tsoge, le kgatelelo e laole, a pogiso e kgotlediwe, mme moitimokanyi
yo o pelopedi o tlaa tlogela tumelo; mme Mokeresete wa nnete o tlaa tlhomama,
tumelo ya gagwe e nonofile, tsholofelo ya gagwe e phatsima, go gaisa le ka nako ya
letlepu.

"Gonne o tlaa nna jaaka setlhare se se tlhomilweng fa metsing, se se namang
medi fa nokeng, se se ketlang se boifa mogang mogote o tlang, mme lekakaba la
sone le tlaa nna letalana fela; mme ga se ketla se re ngwaga wa leuba sepe, le
fa e le go khutla mo go ungweng." Jeremia 17:8.



