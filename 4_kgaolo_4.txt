Kgaolo 4 -- Botshelo jo bosakhutleng

Satane, yo o tsositseng tsuololo kwa legodimong, a eletsa go itshwaraganya le
banni ba lefatshe le mo ntweng ya gagwe kgatlhanong le Modimo. Atamo le Efa ba
ne ba le mo boitumelong jo bo feletseng ka fa tlase ga molao wa Modimo--se e le
bopaki kgatllhonong le tatofatso ya ga Satane ya gore molao wa Modimo o a gatelela.
Satane jalo a ikaelela go ba diga, gore a tle a rue lefatshe mme e nne gone fa
a tlaa tlhomang bogosi jwa gagwe teng jo bo kgatlhanong le Mogodimodimo.

Atamo le Efa ba ne ba tlhagisitswe ka mmaba yo o kotsi yo, mme kana ene o ne a
berekela mo lefifing, a fitlhile maikaelelo a gagwe. A dirisa noga, e ka nako
eo e ne e le sebopiwa se se kgatlhang, o bua le Efa: "Kana, a ruri Modimo o rile:
'Lo se ka lwaa ja ditlhare tsa tshimo'?" Efa a ipaya mo diphatseng tsa go tsaa
kgang le ene mme a felela a wetse mo mameneng a gagwe: "Mosadi a raya noga a
re: "Re ka ja loungo lwa ditlhare tsa tshimo; mme loungo lwa setlhare se se fa
gare ga tshimo, Modimo o rile: 'Lo seka lwa lo ja, le gone lo se ka lwa lo ama,
lo ka tla lwaa swa.'" Noga ya raya mosadi ya re: "Ruri ga lo ketla loo swa;
gonne Modimo o itse gore, e tlaa re mo letsatsing le lo lo jang, foo matlho a
lona a tlaa buduloga, mme lo tlaa nna jaaka Modimo, lo itse molemo le bosula."
Genesise 3:1-5.

Efa a ineela, mme ka tshosoetso ya gagwe Atamo a felela mo sebeng. Ba ne ba
amogela mafoko a noga; ba seka ba ikanya Motlhodi wa bone mme ba akanya fa a
ngotla kgololesego ya bone. 

Mme Atamo o ne a fitlhela tlhaloso ya mafoko, "Ka tsatsi le o jang ga sone ruri
o tlaa swa." (Genesise 2:17), e raya eng? A go ne go raya gore o tlaa tsena mo
botshelong jo bo kwa godimo? Atamo ga a a fitlhela mafoko a Modimo a raya se.
Modimo a itsise gore e le katlholo ya sebe sa gagwe, motho o tlaa boela mo
mmung: "Gonne o lorole, mme o tlaa boela mo loroleng." Genesise 3:19. Mafoko a
ga Satane, "Matlho a lona a tlaa buduloga," a fitlhela a le boammaaruri ka
tsela e fela: matlho a bone a bulega go lemoga boeleele jwa bone. Ba itse
bosula le go utlwa tatso e e botlha ya loungo la tlolo.

Setlhare sa botshelo se nale nonofo ya go tsweledisa botshelo. Atamo o ka bo a
ne a tswelela a ja mo setlhareng se mme a tshelela ruri, mme fa a leofa a
ilediwa setlhare sa botshelo, jaanong a nna ka fa tlase ga loso. Bosasweng
jwa latlhiwa ke tlolo. Go ka bo go ne go sena tsholofelo mo lotsong lo lo oleng 
fa Modimo a ne a seka a ntsha Morwa wa One setlhabelo gore bosasweng bo nne
gaufi. Fa "Loso lwa fetela ko bathong botlhe, ka botlhe ba leofile;" Keresete 
"a baya botshelo le bosaboleng mo leseding ka Mafoko a a Molemo." Ke fela ka 
Keresete re ka bona bosasweng. "Yo o dumelang mo go Morwa Modimo o nale
botshelo jo bosakhutleng, mme yo o ganang go utlwa Morwa Modimo ga a ketla a
bona botshelo." Baroma 5:12; 2 Timotheo 1:10; Johane 3:36.

Maaka a Ntlha

Yo o ne a solofeditse botshelo mo tlhoka kutlong e ne e le motsietsi yo mogolo.
Mme puo ya noga kwa Etene--- "Ruri ga le ketla le e swa"--- e ne ele thero ya
ntlha e e kileng ya rerwa ka bosasweng jwa mowa. Mme yone kgang e, e ikaegile
fela ka taolo ya ga Satane, e boelediwa ka kgoeletso mo di kerekeng e bo e
amogelwa ke bontsi jwa batho fela jaaka batsadi ba rona ba ntlha. Katlholo ya
Modimo, "Mowa o o leofang, go tlaa swa one" (Esekiele 18:20), e dirwa gore ere,
Mowa o o leofang, <i>ga o kitla</i> o o swa, mme o tlaa tshela ka bosakhutleng.
Fa motho morago ga gowa a ka bo a ne a letlelelwa setlhare sa botshelo, sebe se
ne se tlaa seke se tlhole se nyelela. Mme ga gona ope wa losika lwa ga Atamo yo
o letleletsweng go ka ja loungo lo lo fang botshelo. Ka jalo ga gona moleofi yo
o sa sweng.

Morago ga gowa, Satane a kopa baengele ba gagwe go gatelela tumelo ya
bosasweng jwa motho. Fa ba sena go dira batho gore ba amogele phoso e,
ba bo ba ba gogela mo tshwetsong ya gore moleofi o tla tshela ka
bosakhutleng mo kutlobotlhokung. Kgosana ya lefifi a supa Modimo e le
mogateledi yo o ipusolosetsang, a bolela fa a latlhela mo bobipong
(dihele) botlhe ba ba sa Mo itumediseng, le gore fa ba inyanyarela mo molelong,
Motlhodi wa bone o abo a ba lebeletse ka kgotsafalo. Ka jalo mmabamogolo o
apesa Mothusi wa setho ka diaparo tsa mekgwa ya gagwe. Bopelompe ke bo
satane. Satane ke mmaba yo o raelang motho go leofa mme a bo a mo
nyeletsa fa a kgona. Thuto ya gore baikepi ba ba suleng ba sha ka
bosakhutleng ko diheleng, ga e tsamaisane gotlhelele le lorato,
mautlwelobotlhoko, le katlholo. Ga e tsamaalane ka gore ya re ka maleo a
botshelo jo bo khutshwane moleofi o tlaa bogisiwa ka lobaka lo Modimo a
tla lo tshelang! Morutegi yo mogolo wa dithuto tsa semodimo o kile a re,
"Go bona baleofi ba boga mo bobipong go tlaa godisa boitumelo jwa
baitshepi ka bosakhutleng, go ba lemotsha ka fa ba sego ka teng."

Ke fa kae mo Lefokong la Modimo thuto e e ntseng jalo e fitlhelwang
teng? A maikutlo a a tlwaelesegileng a setho a tlaa fetolwa a nna a
bopelompe jwa phologolo? Nnyaa, mo ga se thuto ya Lokwalo lwa Modimo.
"Jaaka ke tshedile, go bua Morena Modimo, ga ke na kgatlhego epe mo
losong lwa moikepi; fa e se gore moikepi a sokologe mo tseleng ya gagwe,
mme a tshele. Sokologang, sokologang mo ditseleng tsa lona tsa tse di
bosula; gonne lo ratelang go swa?" Esekiele 33:11.

A Modimo o itumedisiwa ke go bona pogiso e e sa feleng? A o kgatlhwa ke
go bopa le go kua ga dibopiwa tse di bogang tse a di tshegeditseng mo
molelong? A medumo e e maswe e e ka nna molodi o o monate motsebeng ya
Lorato lo lo Sakhutleng? A tlhapatso Modimo! Kgalelelo ya Modimo ga e
okediwe ke go tsweledisa sebe ka dingwaga tse di sa feleng.

Thuto e e seng yone ya Pogo ya Bosakhutleng

Bosula bo tsile ka thuto ya maaka ya pogo ya bosakhutleng. Tumelo ya
Baebele, e tletse ka lorato le tshiamo, e fifadiwa ke meila e be e
apesiwa poifiso. Satane o tshwantshitse popego ya Modimo ka mebala e e
seng yone. Motlhodi wa rona yo o boutlwelobotlhoko o ya tshajwa, o ya
boifiwa, a ba a ilwe. Ditebo tse di maswe tse Modimo a lejwang ka tsone tse di
anameng go ralala lefatshe go tswa mo dithutong tsa polopiti di bakile
didikadike tsa babelaedi le batlhokatumelo.

Pogiso ya bosakhutleng ke nngwe ya dithuto tsa maaka, mofine wa makgapha
(Tshenolo 14:8; 17:2), o Babilone a o nosang ditshaba tsotlhe. Baruti
ba ga Keresete ba amogetse thuto e e seng yone go tswa mo Roma fela
jaaka ba amogetse sabata yo e seng wa boammaruri.* Fa re tswa mo
Lefokong la Modimo re bo re amogela dithuto tse e seng tsone ka gore
bo rraarona ba di rutile, re wela ka fa tlase ga molato o bonweng mo go
Babilone; re nwa mofine wa makgapha a gagwe.

Setlhopa se se tona sone se kgweelediwa ko phosong ya lotlhakore lo
longwe. Ba bona Baebele e supa Modimo a le lorato le pelotlhomogi mme ba
bo ba dumela gore Ga a kake a tsenya dibopiwa tsa Gagwe mo bobipong jo
shang ka bosakhutleng. Ba dumela gore motho ka tlholego ga a swe, ba bo
ba swetsa gore batho botlhe ba tlaa bolokwa. Ka jalo moleofi o ka
tshelela mo go ijeseng monate, a ikgatholositse ditopo tsa Modimo, mme a
ba a amogelwa mo thatong ya Gagwe. Thuto ya go nna jalo, e e akanyetsang
mautlwelobotlhoko a Modimo mme e ikgatholoso katlholo ya Gagwe, e
kgatlha pelo ya senama.

*Thuto e e tseneletseng ka Sabata, bona Kgaolo 8 ya lone lokwalo lo.*

A mongwe le mongwe o tlaa bolokwa?

Ba ba dumelang mo polokong ya mongwe le mongwe ba sokamisa Lokwalo lwa
Modimo. Moruti yo o ipolelang e le wa Modimo o boeletsa maaka a a builweng ke
noga ko Etene, "Ammaaruri ga le kitla le e swa." "E tlaa re mo
letsatsing le lo lo jang, foo matlho a lona a tlaa buduloga, mme lo tlaa
nna jaaka Modimo." O ruta gore moleofi yo o maswe---mmolai, legodu,
moakafadi--e tlaa re morago ga loso a bo a tsena mo boitumelong jo bo sa
feleng. Dithamakgorwana tse di kgatlhang e le ruri, di diretswe go
itumedisa pelo ya senama!

Fa go ne go le boammaaruri gore batho botlhe fa ba a swa ba fetela kwa 
legodimong, re ka bo rotlhe re eletsa loso go nale botshelo. Ba le
bantsi ba ba neng ba dumela thuto e ba tsere matshelo a bone. Fa re
fekeediwa ke mathata le kutlobotlhoko, go lebega go le motlhofo go
kgaola tlhale ya botshelo go tsena mo boitumelong jwa lefatshe la
bosakhutleng.

Modimo o file mo Lefokong la Gagwe bosupi jo bo tletseng gore O tsile go
otlhaa batlodi ba molao wa Gagwe. A o boutlwelobotlhoko thata go ka
atlhola moleofi? Lebelela kwa mokgorong wa Khalefari. Loso lwa Morwa
Modimo lo supela gore "maduo a boleo ke loso" (Baroma 6:23), mme
tsuololo nngwe le nngwe ya molao e tshwanetse go amogela katlholo ya
yone e e tshwanetseng. Keresete yo o senang sebe o ne a nna sebe sa
motho. A rwala molato wa tlolo le go fitlhega ga sefatlhego sa ga
Rraagwe go fitlhelela pelo ya gagwe e phatloga le botshelo jwa Gagwe bo
phatlhakana---tse tsotlhe gore baleofi ba tle ba rekololwe. Motho mongwe
le mongwe yo o ganang go nna le seabe mo tetlanyong e e tlhwatlhwa kgolo
jalo o tshwanetse ke go itshikarela molato le katlholo ya tlolo.

Ditlhokego di Kwadile

"Yo o nyorilweng ke tlaa mo nosa fela metsi a motswedi wa metsi a
botshelo, a sena theko." Tsholofetso e e lebaganye fela ba ba
nyorilweng. "Yo o fenyang o tlaa rua dilo tse, mme ke tlaa nna Modimo wa
gagwe, le ene o tlaa nna morwaake." Tshenolo 21:6,7. Ditlhokego di
boeletswe. Go rua dilo tsotlhe, re tshwanetse ra fenya sebe.

"Mme ga go ketla go nna molemo mo moikeping." Moreri 8:13. Moleofi o
ipeela "bogale mo letsatsing la bogale la tshenolo ya tshekiso e e
siameng ya Modimo, o o tlaa nayang mongwe le mongwe ka fa ditirong tsa
gagwe:" "pitlagano, le tlalelo e e mahehe, e bong motho mongwe le mongwe
yo o dirang bosula." Baroma 2:5, 6, 9.

"Ga go seaka, le fa e le motho yo o maswe, le fa e le moiphetlhi, yo e
leng moobamedi wa medimo ya disetwa, yo o ka nnang le boswa bope mo
bogosing jwa ga Keresete le Modimo." "Go sego ba ba tlhatswang dikobo
tsa bone, gore ba nne le tshiamelo ya go tla mo setlhareng sa botshelo
le go tsena ka dikgoro mo motseng. Kwa ntle go dintsa, le baloi, le
bagokafadi, le babolai, le badiredi ba medimo ya disetwa, le mongwe le
mongwe yo o ratang a ba a dira maaka." Baefesia 5:5; Tshenolo 22:14, 15. 

Modimo o boleletse batho ka mothale wa Gagwe wa go rarabola sebe. "Mme
baikepi botlhe o tlaa ba senya." "Ka ga batlodi, ba tlaa senngwa mmogo;
bokhutlo jwa baikepi bo tlaa kgaolwa." Dipesalema 145:20; 37:38. Molaodi
wa puso ya Modimo o tlaa fetsa tsuololo, mme katlholo e tlaa tsamaalana
le popego ya Modimo e le motho yo o boutlwelobotlhoko, le molemo.

Modimo ga A pateletse itlhophelo. Ga a kgwatlhwe ke boineelo jwa bokgoba.
O eletsa gore dibopiwa tsa diatla tsa Gagwe di mo rate ka gobo a
tshwanelwa ke go ratwa. O batla re mo obamela ka ntlha ya temogo ya 
botlhale, katlholo le molemo wa Gagwe. 

Ditshetla tsa puso ya Modimo di dumalana le thuto ya Mmoloki, "Ratang
baba ba lona." Mathaio 5:44. Modimo o atlhola baikepi e le tshiamelo ya
lobopo lotlhe mme e bile e le tshiamelo ya bone ba e leng gore
dikatlholo tseo di a ba wela. O ne a ka ba itumedisa fa A ne A ka kgona.
O ba dikologile ka ditsupo tsa lorato lwa Gagwe mme a ba a ba sala morago ka
ditsholofetso tsa mautlwelobotlhoko; mme ba nyenya lorato lwa Gagwe, ga ba bone 
molao wa Gagwe ka sepe, le go gana mautlwelobotlhoko a gagwe. Ka nako 
tsotlhe ba amogela dimpho tsa Gagwe, ba tlhokela Monei tlotlo. Morena o itshoka
ka lobaka ka tshokamo ya bone; A mme o tlaa golegelela ditsuolodi tse ka fa
lotlhakoreng lwa Gagwe, A ba pateletsa go dira go rata ga Gagwe?

Go sa Iketleeletsa go Tsena Mo Legodimong

Ba ba tlhophileng Satane e le moeteledipele wa bone ga ba a iketleeletsa
go ema fa pele ga Modimo. Boikgodiso, tsietso, go tlhoka boikgapo,
bosetlhogo, tse tshotlhe di itshetletse mo mekgweng ya bone. A ba ka
tsena ko legodimong go nna ka bosakhutleng le ba ba neng ba ba ila mo
lefatsheng leno? Boammaaruri ga bo kitla bo dumalana le maaka; boikobo
ga bo kake jwa kgotsofatsa bonna; tlhamalalo ga e amogelesege mo go ba ba
sokameng; lorato lo lo sa itebang ga lo kgatlhe yo o pelotshetlha. Ke
bofe boitumelo jo legodimo le ka bo fang ba ba nwetseng mo dithatong tsa
bopelotshetlha?

A ba dipelo tsa bone di tletseng ka kilo Modimo, kilo ya boammaaruri le
boitshepo, a ba ka tlhakana le lesomo la legodimo mme ba tshwaragana
le bone mo dipineng tsa kgalaletso? Dingwaga tsa mautlwelo botlhoko ba
ne ba di filwe, mme ga ba a ka ba katisa ditlhaloganyo tsa bone go rata
bophepa. Ga ba aka ba ithuta puo ya legodimo. Jaanong go setse go le
thari.

Botshelo jwa tsuololo kgatlhanong le Modimo bo ba rontshitse legodimo.
Bophepa jwa lone le kagiso e ka nna pogiso mo go bone; kgalalelo ya
Modimo mo go bone e ka nna molelo o lailang. Ba ka eletsa go sia fa
felong fa go boitshepo mme ba amogela go nyelela, gore ba tle ba
fitlhiwe mo sefatlhegong sa ga yo O neng A ba swela go ba rekolola.
Phelelo ya baikepi e ntse ka fa tlhophong ya bone. Go kgaphelwa ntle kwa
legodimong ga bone ke mo ba go ithaopetseng, mme ka fa letlhakoreng la
Modimo e le tshiamo le mautlwelobotlhoko mo go bone. Jaaka metsi a
morwalela melelo ya letsatsi le legolo e bolela katlholo ya Modimo
gore baikepi ba padile ga gona thuso epe e ba ka e newang. Go rata ga
bone go supilwe mo tsogologong. Fa botshelo bo fedile, go a bo gole
thari go ka fetola dikakanyo tsa bone go tswa mo tlolong go tsena mo
kutlong, go tswa mo kilong go tsena mo loratong.

Diphelelo tse Pedi

"Gonne maduo a boleo ke loso; mme neo ya Modimo ke botshelo jo bo sa khutleng,
mo go Jesu Keresete Morena wa rona." Fa botshelo e le boswa jwa basiami, loso
ke tuelo ya baikepi. "Loso lwa bobedi" lo bapisiwa lo tshwantshanngwa 
kgatlhanong le botshelo jo bo sa khutleng. Baroma 6:23; bona Tshenolo 20:14.

Ka ntlha ya sebe sa ga Atamo, loso lwa fetela ko lotsong lotlhe lwa setho. Botlhe
ka go tshwana ba tsena mo phupung. Mme ka leano la poloko, botlhe ba a go
ntshiwa mo diphupung tsa bone: "Go tlaa nna tsogo ya basiami le ya basiamolodi,"
"Gonne jaaka botlhe ba a swa ka Atamo, go ntse jalo, botlhe ba tlaa tshedisiwa
ka Keresete." Mme go dirwa pharologanyo fa gare ga ditlhopa tse pedi tse di
tsosiwang: "Botlhe ba ba mo diphupung ba tlaa utlwa lentswe la gagwe, Mme ba
tlaa tswa; ba ba dirileng molemo ba tswele tsogelong ya botshelo; mme ba ba
dirileng bosula ba tswele tsogelong ya tshekiso." Ditiro 24:15; 1 Bakorintha
15:22; Johane 5:28, 29.

Bokhutlo jwa Kutlobotlhoko

Bao "ba ba kaiwang ba tshwanetse" go tsogela botshelong ba "sego e bile ba
boitshepo." "Bao, loso lwa bobedi ga lo na thata mo go bone;" Luke 20:35;
Tshenolo 20:6. Mme ba ba sa bonang boitshwarelo ka go ikotlhaa le tumelo ba
tshwanetse go amogela "maduo a boleo," katlholo "ka fa ba dirileng ka teng," ba
felela mo "losong lwa bobedi".

E re ka Modimo a sa kgone go boloka moleofi mo maleong a gagwe, O tsaa botshelo
jone jo ditlolo tsa gagwe di bo latlhileng jo a supileng fa bo mo rona. "Gonne
e tlaa re kwa pelenyana, moikepi a ba a sa tlhole a le gone. Ee o tlaa sekaseka
felo ga gagwe ka tlhoafalo, mme ene o tlaa ba a seyo." "Mme e tlaa nna jaaka e
kete, ga e ise e be e nne gope." Dipesalema 37:10; Obadia 1:16. Ba nwela mo
nyelelong ya bosakhutleng e e senang tsholofelo.

Ka jalo sebe se tlaa khutlisiwa. "O sentse baikepi, O timeditse leina la bone
ka bosakhutleng le ka bosaengkae. Baba ba feletse ruri." Dipesalema 9:5, 6.
Johane, mo Tshenolo, o utlwa pina ya lobopo lotlhe ya kgalalelo e sa senngwe ke
nnoto e pe e e duleng mo tseleng. Ga gona mewa epe e e latlhegileng e e 
tlhapaolang Modimo jaaka e kua mo pogisong e e sa feleng. Ga gona batho ba 
tlhorisegang mo bobipong ba ba tlhakanyang go kua ga bone le dipina tsa ba 
bolokwa.

Mo phosong ya bosasweng go itshetletse thuto ya tshela mo losong. Jaaka thuto
ya pogiso e e sa khutleng, e kgatlhanong le Baebele, le tlhaloganyo, maikutlo a
rona a setho.

Ka tumelo e e tumileng, barekolodwi ko legodimong ba bona tshotlhe tse di
diragalang mo lefatsheng. Mme go ka nna jang boitumelo mo go ba ba suleng go
itse ka mathata otlhe a ba ba tshelang, go ba bona ba le mo bohutsaneng, ba
swabile, le go tlhokofadiwa ke botshelo? mme go ferosa sebete jang tumelo ya gore
fela fa mowa o tswa mo nameng ya yo o sa ikwatlhaang o latlhelwa mo molelong wa
bobipo!

Baebele ya reng? Motho ga a itse sepe fa a sule: "Mowa wa gagwe o a tswa, mme
a boele mo mmung wa gagwe; ka letsatsi leo fela maikaelelo a gagwe a nyelele."
"Gonne batshedi ba itse fa ba tlaa swa; mme baswi ga ba itse sepe .... Go le
lorato lwa bone, le kilo, le bopelotshetlha, jaanong go nyeletse gotlhe fela;
le gone ga ba tlhole ba nale kabelo epe ka bosakhutleng mo go sengwe se se
dirwang ka fa tlase ga letsatsi." "Gonne phupu ga e kake ya go baka, loso ga lo
kake lwa go jela moopelane; ba ba fologelang mo khuting ga ba kake ba solofela
boammaaruri jwa gago. Motshedi, motshedi ene, o tlaa go baka, jaaka ke dira
gompieno." "Gonne mo losong ga gona kgakologelo ya gago; mo lebitleng yo o tlaa go
lebogang e tlaa nna mang?" Dipesalema 146:4; Moreri 9:5, 6; Isaia 38:18, 19;
Dipesalema 6:5.

Petere ka letsatsi la Pentekosete o ne a bua gore Tafite "o ne a swa a ba a
fitlhwa, le sefikantswe sa gagwe re na naso le gompieno." "Gonne Tafite ga a ka
a tlhatlogela magodimong." Ditiro 2:29, 34. Boammaaruri jwa gore Tafite o
letile mo lebitleng la gagwe go fitlhela tsogo bo supa gore basiami ga ba e ko
legodimong fa ba a swa.

Tsogelo mo Botshelong jo Bosakhutleng

Fa A tloga A tlogela barutwa ba Gagwe, Jesu ga a ka a ba raya a re mo bogaufing
ba tlaa tla ko go Ene: "Ke ya go lo baakanyetsa bonno," A bua. "Mme fa ke ya go
lo baakanyetsa bonno, ke tlaa tla gape, mme ke tlaa lo itsholela." Johane 14:2,
 3. Paulo o tsweledisa kgang, gore "Morena ka esi o tlaa fologa ko legodimong,
ka loshalaba, le ka lentswe la Moengele Yo Mogolo, le ka go galaotega ga
lonaka ga lonaka lwa Modimo; mme baswi ba ba swetseng mo go Keresete ba tlaa
tsoga pele: Foo rona ba re tlaa bo re tshedile re tlogetswe, re tlaa tsholediwa
nabo mmogo mo marung, re ya go kgatlhantsa Morena mo loaping; jalo re tlaa
nnela ruri le Morena." A ba a tlatsa: "Ke gone gomotsanyang ka mafoko a." 1
Bathesolonika 4:16-18. Fa Morena a tla, dikgole tsa phupu di tlaa kgaolwa mme
"ba ba swetseng mo go Keresete" ba tlaa tsosediwa botshelo jo bosakhutleng.

Botlhe ba a go atlholwa ka dilo tse di kwadilweng mo dibukeng ba ba duelwa ka
fa ditiro tsa bone di neng di ntse ka teng. Katlholo e ga e dirwe fa motho a a
swa. "O tlhomile letsatsi le O tlaa atlholang lefatshe ka lone ka tshiamo."
"Bonang, Morena o etla a na le baitshepi ba Gagwe ba le makgolokgolo. A tla go
dirafaletsa botlhe katlholo." Ditiro 17:31; Juta 1:14, 15.

Mme fa e le gore baswi ba setse ba akola legodimo kgotsa ba pitika mo melelong
ya dihele, mosola wa katlholo e e tlang ke eng? Lefoko la Modimo le ka
tlhaloganngwa ke mongwe le mongwe. Mme ke efe tlhaloganyo e itekanetseng e e ka
bonang botlhale kgotsa katlholo ka thuto yone e re ntseng re bua ka yone? A
basiami ba tla amogela kakgolo, "O dirile sentle, motlhanka yo o molemo le
boikanngo, ... tsena mo boitumelong jwa Morena wa gago," fa e le gore ba ntse
ba le mo bonnong jwa Gagwe ka dingwaga tse di ntsi? A baikepi bone ba tlaa
bidiwa go tswa mo molelong go tla go amogela katlholo mo Moatlhoding, "Tlogang
fa go nna, bafutsegi ke lona, lo yeng molelong o o sa khutleng"? Mathaio 25:21,
41.

Kakanyetso ya bosasweng jwa mowa e ne e le nngwe ya dithuto tsa maaka tse Roma
o ne a di adima mo seheitaneng. Maritina Luthere o e kgobokanya le
"Dithamakgorwana tse dikgolo tse di dirang karolo ya malele a melao ya se
Roma." *1* Baebele e ruta gore baswi ba robala go fitlhelela ka tsogo.

Bosasweng fa Jesu a Boa

Boikhutso jo bo segofaditsweng jwa basiami ba ba lapileng! Nako, e le telele
kgotsa khutshwane, ke sebakanyana fela mo go bone. Ba a robala; ba tsosiwa ke
lonaka lwa Modimo go tsena mo bosasweng jo bo galalelang. "Gonne lonaka lo tlaa
gelebetega, mme baswi ba tlaa tsosiwa ka mo go sa boleng.... E tlaa re mo go bolang
mo go sena go apara bosaboleng, le mo go swang mo go sena go apara bosasweng,
foo go tlaa dirafala lefoko le le kwadileng ga twe: "Loso lo meditswe ke
phenyo." 1 Bakorintha 15:52-54.

Ba bidiwa go tswa mo borokong, dikakanyo tsa bone di simolola fa di emeng teng.
Maikutlo a bofelo e ne e le setlhabi sa loso; kakanyo ya bofelo, ya gore ba ne
wela ka fa tlase ga nonofo ya lebitla. Fa ba tsoga mo phupung, kakanyo ya bone
ya ntlha e e itumedisang e tla bo e utlwala mo kgoeletsong ya phenyo: "Loso, phenyo
ya gago e kae? Loso lobelela lwa gago lo kae? 1 Bakorintha 15:55.

*1* E. Petavel, The problem of Immortality, p.255.








