Kgaolo 10--- Phalotso e Kgolo

Fa tshireletso ya melao ya setho e tlaa bo e busediwa morago mo go ba ba
tlotlang molao wa Modimo, mo mafatsheng ka go farologana, ka nako eo, go tlaa
nna le thulaganyo ya go ba nyeletsa. Fa nako e e beilweng mo molaong e atamela,
batho ba tla loga segwenegwene go ba nyeletsa ka jalo ba didimatsa bogegalathoko
le go kgalema.

Batho ba Modimo---bangwe ba le mo dikgolegelong, bangwe mo dikgweng le
dithaba--ba kopa tshireletso ya Modimo. Banna ba ba ipapanneng ka dibetsa, ba
rotloediwa ke baengele ba ba bosula, ba baakanyetsa go bolaya. Jaanong, ka nako
ya pitlagano e kgolo, Modimo o tlaa e tsenelela: "Lona lo tlaa nna le kopelo
jaaka fa go jewa moletlo o o boitshepo; le boitumelo jwa pelo jaaka fa mongwe a
gwanta...a ya kwa thabeng ya ga Jehofa, kwa lefikeng la Iseraele. Jehofa o tlaa
utlwatsa lentswe la gagwe le lentlentle, a bonaletsa go bata ga letsogo la
gagwe, le nale kgakalo ya bogale jwa gagwe, le kgabo ya molelo o o lailang, le
leratla, le ledimo, le difako." Isaiah 30:29,30.

Masomosomo a batho ba ba bosula a tloga a tlolela batsongwa, fa lefifi le le
ntsho, le le gaisang bosigo, le apara lefatshe. Motshe wa godimo o ralala
magodimo mme e bile o lebega o dikologa setlhopa sengwe le sengwe se se
rapelang. Matshwititshwiti a a shakgetseng a tshwara ke kgakge. Ba lebala ka ba
ba neng ba ba shakgaletse. Ba lebelela mo setshwantshong sa kgolagano ya Modimo
mme ba eletsa go sirelediwa mo kgalaletsong ya yone.

Batho ba Modimo ba utlwa lentswe, le re, "Leba kwa godimo." Jaaka Setefano,
moswela tumelo ya bakeresete bantlha, ba lebelela kwa godimo mme ba bona
kgalalelo ya Modimo le Morwa motho mo setulong sa Gagwe sa bogosi. Bona Ditiro
7:55,56. Ba lemoga matshwao a tlontlololo ya Gagwe, mme ba utlwa kopo, "Rara, ba
o ba nneileng, ke rata gore kwa ke teng, le bone ka bo ke na nabo." Johane
17:24. Lentswe le utlwala le re, "A ba tle, ba boitshepo, ga ba utlwise
botlhoko, le go tlhoka selabe! Ba tshegeditse lefoko la bopelotelele jwa me."

Kgololo e e tla!

Ka bosigogare Modimo O supa nonofo ya Gagwe go golola batho ba Gagwe. Letsatsi
le a bonala le phatsima ka nonofo ya lone. Ditshupo le dikgakgamatso di a
latela. Baikepi ba lebeletse tiragalo e ka letshogo le legolo, fa basiami ba
lebeletse ditshupo tsa kgololo ya bone. Mo gare ga magodimo a a shakgetseng go
nale phatlha e le nngwe ya kgalalelo e e se kakeng ya tlhaloswa fa go tswang
lentswe la Modimo jaaka modumo wa bobidibidi jwa metsi, le re, "Go weditswe!"
Tshenolo 16:17.

Lentswe leo le tshikinya magodimo le lefatshe. Go nale thoromo ya lefatshe ya
lefatshe e kgolo, "e e saleng ka batho banna mo lefatsheng ba iseng ba e bone e
le kalo gope, e le thoromo e kgolo ruri, le e e thata." Tshenolo 16:18. Mafika a
a thubegileng a tletse gongwe le gongwe. Lewatle le phailega ka tshakgalo. Go
utlwala mokgosi wa setsuatsue e ka re lentswe la matimona. Lefatshe le a
phatloga. Metheo ya lone e lebega e nyelela. Mafelo a a bapileng le lewatle a a
neng a fetogile bo Sotoma ka boikepo a metswa ke metsi a a shakgetseng.
"Babilone yo mogolo" o tsile mo kgakologelong fa pele ga Modimo, "gore o newe
senwelo sa bojalwa jwa tshakgalo ya bogale jwa one." Tshenolo 16:19. Difako tse
ditona di dira tiro ya tsone ya tshenyo. Mafelo a a neng a ikgodisitse a a
phatlaladiwa. Mafelo a serena a batho ba neng ba supa dikhumo tsa bone mo go one
a phutlhama fa pele ga bone. Dikotswana tsa dikgolegolo di phatloga ka bogare,
mme batho ba Modimo ba a gololwa.

Mabitla a a bulega, mme "bontsi mo go bone ba ba robetseng mo loroleng lwa
lefatshe ba tlaa kubuga, bangwe ba tlaa kubugela botshelo jo bosakhutleng, ba
bangwe ba kubegela ditlhongnyeng le lonyatso lo lo sa feleng." "Le ba ba mo
tlhabileng," ba ba neng ba sotla ka tlhokofalo ya ga Keresete fa a swa, le
baganetsi ba boammaaruri jwa Gagwe ba ba neng ba le dikgoka le go gaisa, ba
tsosiwa go bona tlotlo e fiwa mo go ba ba boikanyego le kutlo. Daniele 12:2;
Tshenolo 1:7.

Dikgadima tse di bogale di khurumetsa lefatshe ka kgabo ya molelo. Mo godimo ga
go thunya ga maru, mantswe, a sa itsege mme a tshosa, a bolela go nyelela ga
baikepi.  Ba ba neng ba tletse go ipoka le maikgantsho, ba le kgopo mo bathong
ba ba tshegetsang ditaolo tsa Modimo, jaanong ba roroma ka letshogo. Matimona a
a roroma fa batho bone ba kopa mautlwelobotlhoko.

Letsatsi la Morena

Go bua moporofeta Isaia: "E tlaa re mo letsatsing leo motho o tlaa latlhela kwa
dirathing, le kwa go bomamathwane, medimo ya disetwa ya gagwe ya selefera, le
medimo ya gagwe ya disetwa ya gouta, e batho ba e mo diretseng gore a e obamele.
Mme o tlaa tsena mo meoleng e metona ya mafika, le mo dipharong tsa mafika a a
makgawekgawe, go tshaba poitshego ya ga Jehofa, le kgalalelo ya borena jwa
gagwe, motlhang o nanogelang go reketlisa lefatshe ka thata e kgolo." Isaia
2:20,21.

Ba ba neng latlha tsotlhe ka ntlha ya ga Keresete jaanong ba babalesegile. Fa
pele ga lefatshe le ba lebaganwe ke loso ba ne ba supa boikanyego mo go Ene yo o
ba swetseng. Difatlhego tsa bone, mo bogaufing di ne di pakogile le go tlhonya,
jaanong di galalela ka kgakgamalo. Mantswe a bone a goeletsa ka pina ya phenyo:
"Modimo ke botshabelo jwa rona le thata, thuso e e gaufi mo tlalelong. Ke gone
ka mo re se ketlang re boifa le fa lefatshe le ka fetoga, le fa dithaba di
tshikinyega mo bogareng ga mawatle; le fa metsi a one a suma a kgaphasela, le fa
dithaba di kutuma ka go ikgogomosa ga one." Dipesalema 46:1-3.

Fa mafoko a a boikanyo jo bo itshepileng a tlhatlhogela kwa Modimong, kgalalelo
ya motse wa legodimo e bonala mo dikgorong tse di butsweng. Go bonala jalo mo
loaping letsogo le tshotse matlapa a a bophara a le mabedi. One molao o o
boitshepo, o o builweng kwa Sinai, o senolwa jaanong e le one sekale sa
katlholo. Mafoko a a tlhamaletse mo eleng gore botlhe ba ka a bala. Kgakologelo
e a tla. Lefifi la tlwaelo le dithuto tse e seng tsone le sutlhwa mo
tlhaloganyong nngwe le nngwe.

Ga go kgonagale go tlhalosa letshogo le boitlhobogo jwa ba ba gatakileng molao
wa Modimo. Go re ba ratwe ke lefatshe, ba ne ba beela kwa thoko ditshetla tsa
one mme ba ruta ba bangwe go o tlola. Jaanong ba bonwa molato ke molao o ba neng
ba o bifela. Ba bona gore ga bana seipato. Baba ba molao wa Modimo ba nna le
tlhaloganyo e ntsha ya boammaaruri le tshwanelo. Ba lemoga go le thari gore
Sabata ke sekano sa Modimo o o tshelang. Ba lemoga go le thari motheo wa moshawa
o ba ntseng ba agela mo go one. Ba ntse ba lwantsha Modimo. Baruti ba sedumedi
ba gogetse mewa kwa tatlhegong fa bane ba ba bolelela fa ba ba isa kwa
Paradaiso. Maikarabelo a badiredi ba tiro e e boitshepho a magolo jang, maduo a
go tlhoka boikanyego jwa bone a maswe jang!

Kgosi ya Dikgosi e a Bonala

Lentswe la Modimo le utlwala le bolela letsatsi le oura ya go tla ga ga Jesu.
Iseraele wa Modimo o eme a reeditse, difatlhego tsa bone di phatsima ka
kgalalelo ya Gagwe. Ka bofefo go bonala lerunyana le le ntsho kwa
botlhabatsatsi. Ke leru le le dikaganyeditseng Mmoloki. Ka tuolalo e e masisi
batho ba Modimo ba le lebelela jaaka le atamela, go fitlhela le nna leru le le
tona le le sweu, kwa tlase ga lone kgalalelo e e tshwanang le molelo o o
lailang, mme mo godimo ga lone motshe wa godimo wa kgolagono. E sa tlhole e le
"Monna wa mafutsana," Jesu o tlhagelela e le mofenyi yo mogolo. Baengele ba ba
boitshepo, bontsintsi, jo bo senang palo, bo Mo tlhokometse, "dikete tse di
lesome di menagane ga di dikete tse di lesome, le diketekete." Matlho otlhe a
bona Kgosana ya botshelo. Serwalo sa kgalalelo se mo tlhogong ya gagwe.
Kgalalelo ya sefatlhego sa Gagwe e gaisa ya letsatsi la sethoboloko. "Mo
seaparong sa gagwe le ka fa seropeng sa gagwe, go kwadile leina go twe: KGOSI YA
DIKGOSI, LE MORENA WA BARENA." Tshenolo 19:16.

Kgosi ya dikgosi o fologa a le mo lerung, a dikologilwe ke kgabo ya molelo.
Lefatshe le a roroma fa pele Gagwe: "Modimo wa rona o tlaa tla, mme ga o ketla o
didimala; molelo o tlaa laila fa pele ga one, mme go tlaa nna ledimo le legolo
tikologong ya one. O tlaa bitsa magodimo kwa godimo, le lefatshe, gore o tle o
atlhole batho ba one." Dipesalema 50:3,4.

"Dikgosi tsa lefatshe, le dikgosana, le beng ba mephato, le bahumi, le bathata,
le motlhanka mongwe le mongwe, le yo eleng ngwana wa motse, ba iphitlha mo
dikgageng, le mo mafikeng a dithaba; ba raya dithaba le mafika ba re: 'Re weleng
godimo, lo re bipele sefatlhego sa yo o dutseng mo setulong sa bogosi, le bogale
jwa kwana; gonne letsatsi le legolo la bogale jwa bone le fitlhile; mme go
nonofile mang go ema?" Tshenolo 6:15-17. Go tlaila ga lesotlo go eme, dipounama
tse di maaka di didimetse. Ga go utlwale sepe fa e se lentswe le thapelo le
modumo wa selelo. Baikepi ba rapela gore ba fitlhiwe ka fa tlase ga matlapa go
nale go bona sefatlhego sa yo ba mo ganneng. Lentswe lone le le tsenelelang le
kwa tsebeng ya moswi, ba a le itse. Ke go le ga kae ba utlwa mosebo wa lone o ba
kopa gore ba ikotlhae. Ke ga kae le ne la utlwiwa mo dikopong tsa tsala,
morwarraabo, Morekolodi. Lentswe le le tsosa kgakologelo ya ditlhagiso tse di
ikgatholositsweng le ditaletso tse di gannweng.

Go nale ba ba neng ba sotla Keresete mo tlontlololong ya Gagwe. A bua: "lo tlaa
bona Morwa Motho a dutse ka fa letsogong le legolo la nonofo, mme a tla ka maru
a legodimo." Mathaio 26:64. Jaanong ba mmona a le mo kgalalelong ya Gagwe; ba sa
ntse ba tshwanetse go mmona a ntse mo lebogong le le tona la nonofo. Go nale
Herote wa moikgantshi yo o neng a ja setshego maemo a Gagwe a segosi. Go nale
banna ba ba neng ba ba baya mo tlhogong ya gagwe serwalo sa mitlwa mme mo
lebogong la gagwe sekathobane ya segosi---ba ba neng obama fa pele ga Gagwe ka
tshotlo ya matlhabisa ditlhong, ba ba neng ba kgwela kgosana ya botshelo mathe.
Ba batla go sia mo bolengteng jwa Gagwe. Ba ba neng ba kokotela dimapo mo
mabogong a Gagwe le maoto ba bona dipadi tse ka letshogo le maikwatlhao.

Ka kgakologelo e e tsitsibanyang mmele baperesiti le babusi ba gakologelwa
ditiragalo tsa kwa Khalefari, ka fa, ba neng tshikinya ditlhogo tsa bone ka
boitumelo jwa sesatane, ba ne ba re, "O ntse a nna a boloka ba bangwe; o
retelelwa ke go ipoloka ka esi." Mathaio 27:42. Go gaisa go goeletsa,"A a
bapolwe, A a bapolwe!" mo go neng ga utlwala mo Jerusalema, go gola selelo sa
boitlhobogo, "Ke Morwa Modimo!" Ba batla go sia mo bolengteng jwa Kgosi ya
dikgosi.

Mo matshelong a botlhe ba ba ganang boammaaruri go nale dinako tse segakolodi se
tsogang, fa mowa o tshwenngwa ke maikwatlhao a lefela. Mme se ke eng fa se
bapisiwa le maikwatlhao a letsatsi leo! Mo gare ga poifo ya bone ba utlwa
mantswe a baitshepi a re: "Bonang Modimo wa rona ke one o; re ntse re o
lebeletse, o tlaa re boloka." Isaia 25:9.

Tsogo ya Batho ba Modimo

Lentswe la Morwa Modimo le bitsa baitshepi ba ba robetseng. Go ralala lefatshe
lotlhe baswi ba tlaa utlwa lentswe leo, mme ba ba utlwang ba tlaa tshela, le
letsholo le legolo la tshaba nngwe le nngwe, merafe, puo, le batho. Go tswa mo
ntlong ya kgolegelo ya loso ba a tla, ba apere kgalalelo ya bosasweng, ba lela:
"Loso, lobolela la gago le kae? Lebitla, phenyo ya gago e kae?" 1 Bakorintha
15:55.

Botlhe ba tswa mo mabitleng ka seemo se ba neng ba tsena ka sone mo phupung.
Mme botlhe ba tsoga ka ntshafalo le matlhagatlhaga a bosha jwa bosakhutleng.
Keresete o tsile go busetsa se se neng se latlhegile. O tlaa fetola mebele ya
rona ya boikepo le go e dira jaaka mmele wa Gagwe o o galalelang. Popego e e
swang, e e bolang, e e kileng ya kgotlelwa ke sebe, e a itekanela ka botlalo, e
nna ntle le go sa sweng. Bokoa le bogole di tlogelwa mo lebitleng.  Ba ba
rekolotsweng ba tlaa "gola" (Malaki 4:2) go ya kwa seemong sa lotso mo
kgalalelong ya lone ya ntlha, masalela a phutso ya sebe a ntshitswe. Ba ga
Keresete ba ba boikanyego ba tlaa nna le setshwano se se feletseng sa Modimo ka
tlhaloganyo, mowa le mmele.

Ba ba tshelang ba le tshiamo ba fetolwa "ka gangwe fela, ka ponyo ya leitlho."
Ka ntswe la Modimo ba tsena mo bosasweng le baitshepi ba ba tsositsweng mo
losong ba kopana le Morena mo phefong. Baengele "ba tlaa phutha baitshenkedwi ba
gagwe kwa diphefong tsoo nne, go tswa sekhutlong sengwe sa legodimo go ya go se
sengwe." Mathaio 24:31. Bana ba bannye ba tshotswe ke matsogo a bo mmaabo.
Ditsala tse di sa bolong go kgaoganngwa ke loso di a kopana, di sena go tlhola
di kgaogana, mme ka dipina tsa boitumelo ba tlhatlogela mmogo ko motseng wa
Modimo.

Mo Motseng o o Boitshepo

Go ralala masomosomo a barekolodwi a a senang palo tebo nngwe le nngwe e tsepame
mo go Jesu. Leitlho lengwe le lengwe le lebile kgalalelo ya Gagwe yo "sefatlhego
sa gagwe se ne se senyegile bogolo go gaisa sa batho botlhe." Isaia 52:14. Jesu
o baa dirwalo tsa kgalalelo mo ditlhogong tsa bafenyi. Mongwe le mongwe serwalo
sa gagwe se nale "leina le lesha" la gagwe (Tshenolo 2:17) le mokwalo,
"Boitshepo go Modimo". Mo letsogong lengwe le lengwe go bewa harepa e e
phatsimang le makolane a bafenyi. Mme, jaaka moengele yo o laolang a opela
nnoto, lebogo lengwe le lengwe le letsa dithapo tsa harepa ka bokgabane jo
bogolo ka molodi o o humileng o o monate. Lentswe lengwe le lengwe le
tsholetsega ka kgalaletso ya tebogo: "Ene yo o re ratang, a re golola mo dibeng
tsa rona ka madi a gagwe; a re dira go nna bogosi le bapereseti ba Modimo wa
gagwe le Rraagwe; a kgalalelo e nne go ene, le puso ka bosakhutleng le
bosaengkae. Amen." Tshenolo 1:5,6.

Fa pele ga boidiidi jo bo rekolotsweng ke Motse o o Boitshepo. Jesu o bula
dikgoro, mme ditshaba tse di tshegeditseng boammaruri di tsena mo teng. Mme
lentswe la Gagwe le a utlwala, "Tlang lona basegofadiwa ba ga Rre, ruang bogosi
jo lo bo baakanyeditsweng e sale ka tlholego ya lefatshe." Mathaio 25:34.
Keresete o supetsa Rara theko ya madi a Gagwe, a re: "Bona nna le bana ba Modimo
o ba nneileng." "Ka ba boloka ka leina la gago le o le nneileng." Bahebera 2:13;
Johane 17:12. A boitumelo jwa nako eo fa Rara yo o senang bokhutlo, a lebeletse
barekolodwi, o tlaa bona setshwano sa Gagwe, selabe sa sebe se ntshitswe, mme
batho ba boetse gape mo tshwaraganong le Modimo.

Boipelo jwa Mmoloki ke go bona, mo bogosing jwa kgalalelo, mewa e e bolokilweng
ke tlhokofalo ya Gagwe le tlontlololo ya Gagwe. Barekolodwi e tlaa bo e le ba
tsaa karolo mo boitumelong jwa Gagwe; ba bona ba ba fentseng ka ntlha ya
dithapelo, ditiro, le ditlhabelo tsa lorato tsa bone. Go thama go tlaa tlatsa
dipelo tsa bone fa ba bona yo mongwe a ne a ungwa ba bangwe, mme ba le bone ba
ungwa ba bangwe.

Bo Atamo ba Babedi ba a Kopana

Jaaka ba ba rekolotsweng ba amogelwa mo motsing wa Modimo, go utlwala selelo ya
boitumelo. Bo Atamo ba babedi ba tloga ba kopana. Morwa Modimo o tloga a amogelo
ntate wa lotso lwa rona---yo o neng A mo tlhola, a leofa, mme yo sebe sa gagwe
matshwao a papolo ya Gagwe a leng mo mmeleng wa Mmoloki. Jaaka fa Atamo a lemoga
dipadi tsa dimapo, ka go ipona molato o itatlhela mo dinaong tsa ga Keresete.
Mmoloki o a mo tsholetsa mme o mo supetsa gape legae la Etene le a saleng a
ntshiwa mo go lone.

Botshelo jwa ga Atamo bo ne bo tletse ka bofutsana. Letlhare lengwe le lengwe le
le swang, setswa setlhabelo sengwe le sengwe, selabe sengwe le sengwe mo go
itshekeng ga motho, e ne e le kgakololo ya sebe sa gagwe. Temogo ya phoso ya
gagwe ya bo e le botlhoko thata mo go ene jaaka a kopana le dikgalo tsa gore ke
ene a bakileng sebe. Mme ka boikanyego o ne a ikwatlhaela sebe sa gagwe, mme a
swela mo tsholofelong ya tsogo. Jaanong, ka tetlanyo, Atamo o a busediwa.

A tsamaya ka boitumelo, o bona ditlhare tse di kileng tsa bo di mo itumedisa,
tse loungo lwa tsone a neng a lo kgetla ka malatsi a boleo bo seo. O bona dikala
tsa ditlhare tse a neng a tshela a dikatisa ka mabogo a gagwe, tsone dithunya
tse a neng a rata go ditlhokomela. Se ka mmaanete ke Etene o buseditswe!

Mmoloki o mo isa kwa setlhareng sa botshelo a ba a mmolelela go re a je. O bona
matshwititshwiti a losika lwa gagwe a rekolotswe. Mme o latlhela serwalo sa
gagwe mo dinaong tsa ga Jesu mme o atla Morekolodi. O tshwara harepa, mme
legodimo le goeletsa pina ya phenyo: "E a tshwanela, E a tshwanela, kwana e e
tlhabilweng. [1]" Tshenolo 5:12. Losika lwa ga Atamo lo latlhela dirwalo tsa
lone mo dinaong tsa ga Keresete jaaka lo inama mo kobamong. Baengele ba ne ba
lela ka nako ya fa Atamo a wa mme ba itumela fa Jesu a ne a bulela lebitla
botlhe ba ba tlaa dumelang mo leineng la Gagwe. Jaanong ba bona tiro ya
thekololo e fitlheletswe mme ba kopanya mantswe a bone mo kgalaletsong.

Mo "lewatleng la segalase e kete le tlhakane le molelo [1]" go phuthilwe
setlhopa se sa "tswa go fenya sebatana le setshwantsho sa sone, le palo ya leina
la sone." Ba ba lekgolo le masome a mane le bone a dikete ba rekolotswe go tswa
mo bathong, mme ba opela "sefela se sesha, [1]" sefela sa ga Moshe le Kwana.
Tshenolo 15:2,3. Ga go ope kwa ntle ga ba ba lekgolo le masome a mane le bone a
dikete yo o ka ithutang sefela seo, gonne ke sefela sa maiphitlhelo a go senang
setlhopa sepe se se kileng sa nna le one. "Bao ke ba ba bopelang Kwana gongwe le
gongwe kwa o ya teng." Ba, ba fetotswe mo batsheding, ke "mabutswapele a Modimo
le Kwana." Tshenolo 14:4,5. Ba fetile mo nakong ya pitlagano e e sekeng e nne
jaaka go sale go nna le merafe, ba itshokela tlhokofalo ya nako ya pitlagano ya
ga Jakobe; ba ema ba sena mmueledi mo metlheng ya fa dikatlholo tsa Modimo tsa
bofelo di ne di tshelwa. Ba "tlhatswitse dikobo tsa bone, ba di sweufaditse mo
mading a ga Kwana." "Mme mo melomong ya bone go seka ga fitlhelwa leaka lepe; ga
ba na bogole bope" fa pele ga Modimo. "Ga ba ketla ba tlhola ba bolawa ke tlala
gope le fa e le lenyora; le letsatsi ga le ketla le ba babalela, le fa ele
mogote ope, gonne Kwana yo o fa gare ga setulo sa bogosi, o tlaa nna modisa wa
bone, o tlaa ba gogela kwa metsweding ya metsi a botshelo, mme Modimo o tlaa
phimola dikeledi tsotlhe mo matlhong a bone." Tshenolo 7:14; 14:5; 7:16,17.

Barekololwa mo Kgalalelong

Ka dingwaga tsotlhe ba ba itlhopetsweng ke Modimo ba ne ba tlhopha go tsamaya mo
ditseleng tse di tshesane. Ba ne ba phepafadiwa mo leubelong la mathata. Ka
ntlha ya ga Jesu ba itshokela kilo, ditshebo, boikgapo le maswabi a a botlhoko.
Ba ithuta bosula jwa sebe, nonofo ya sone, molato wa sone, le mafutsana a sone;
ba se leba ka go feroga sebete. Temogo ya setlhabelo se se sa khutleng se se
dirilweng go fodisa sebe e a ba ngotla le go tlatsa dipelo tsa bone ka ditebogo.
Ba rata thata ka gonne ba itshwaretswe thata. Bona Luke 7:47. Ba tsaya karolo mo
tshotlegong ya ga Keresete, ba baakantswe go nna ba tsaya karolo mo kgalalelong
ya Gagwe.

Bajaboswa ba Modimo ba tswa mo dikgokgotshwaneng, dikgolegelo, dipolaelo,
dithaba, dikaka le dikgaga. Ba ne ba "humanegile, tlhokofetse, tshwentswe." Di
dikadike tsa ya kwa phuphung di sikere kilo ka gore di ne tsa gana go ineela
Satane. Mme jaanong ga ba sa tlhole ba tlhokofetse, ba phatlaletse, le go
gatelelwa. Go tswa fa go ya pele ba ema ba apere diaparo tse di tlhwatlhwa go
gaisa tse batlotlegi ba lefatshe ba kileng ba di apara, ba rwesitswe dirwalo tse
di galalelang go gaisa tse di kileng tsa rwalwa ke magosi a lefatshe. Kgosi ya
kgalalelo e sutlhile dikeledi mo difatlhegong tsotlhe. Ba tshologa ka pako ya
kgalaletso, e le phepa, monate le go dumammogo. Pina e gola le legodimo lotlhe:
"Poloka e nne go Modimo wa rona o o dutseng mo setulong sa bogosi, le Kwana."
Mme botlhe ba a fetola, "Amen: Pako le kgalalelo, le botlhale, le malebogo, le
tlotlo, le nonofo, le thata, di nne go Modimo wa rona ka bosakhutleng le ka
bosaengkae. Amen." Tshenolo 7:10,12.

Mo botshelong jo se re ka se kgonang ke go simolola go tlhaloganya molaetsa o o
gakgamatsang wa thekololo. Ka go tlhaloganya ga rona mo go naleng phelelo re ka
lebelela ka tlhoafalo ditlhong tsa gagwe le kgalalelo, loso le botshelo,
katlholo le mautlwelobotlhoko, tse di kopanang mo mokgorong; mme le fa re ka
taolosa ditlhaloganyo tsa rona jang ga re ka ke ra kgona go tlhaloganya botlalo
jwa yone. Boleele le bophara, boteng le bogodimo, jwa lorato lo lo rekolang ga
di tlhaloganngwe ka botlalo. Leano la thekololo ga le na go tlhaloganngwa ka
botlalo, le fa ba barekololwa ba bona jaaka ba bonwa le go itse jaaka ba itsiwe;
mme ka dingwaga tse di sa khutleng boammaaruri jo bosha bo tlaa tswelela ka go
phuthologela tlhaloganyo e e ipotsang le e e itumetseng. Lefa mafutsana le
dikutlobotlhoko le dithaelo tsa lefatshe di fedile le se se di bakileng se
ntshitswe, batho ba Modimo ba tlaa nna ba nale kitso e e tletseng ka tlhwatlhwa
ya poloko ya bone.

Mokgoro o tlaa nna pako ya barekololwa ka bosakhutleng. Mo go Keresete yo o
galaleditsweng ba bona Keresete yo o bapotsweng. Ga gona go lebalwa gore
Motlotlegi wa legodimo o ne a ingotla go tsholetsa motho yo o oleng, le gore O
ne a rwala molato le ditlhong tsa sebe le go fitlhega ga sefatlhego sa ga
Rraagwe go fitlhela matlhoko a lefatshe le le latlhegileng a thuba pelo ya Gagwe
a ba tshwetla botshelo jwa Gagwe. Motlhodi wa mafatshe otlhe a beela fa thoko
kgalalelo ya Gagwe ka ntlha ya lorato mo mothong---mo go tlaa kgatlha kgakgamalo
ya lobopo ka nako tshotlhe. Jaaka ditshaba tse di bolokilweng di leba mo
Morekoloding wa tsone le go itse gore bogosi jwa Gagwe ga bona go nna le
bokhutlo, ba thubega ka pako: "E a tshwanela Kwana e e tlhabilweng, mme e re
rekololetse ko Modimong ka madi a gagwe a a tlhwatlhwa kgolo!"

Masaitseweng a mokgoro a tlhalosa masaitseweng otlhe. Go tlaa bonala gore yo o
botlhale bo sa feleng o ne a ka se tle ka leano lepe la poloko ya rona fa e se
setlhabelo sa Morwawe. Phimolo dikeledi ya setlhabelo se ke boipelo jwa go
tlatsa lefatshe ka barekololwa, ba itshepile, ba le boitumelo, mme ba sa swe. E
ke tlhwatlhwa ya mowa e Rara a kgotsofaletseng tuelo e e duetsweng. Le Keresete
ka Boene, fa a bona maungo a setlhabelo sa Gagwe se segolo, o a kgotsofala.








