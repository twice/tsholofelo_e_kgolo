Kgaolo 6--- Kagiso ya Nnete

Nako nngwe le nngwe e Lefoko la Modimo le rerilweng ka boammaaruri, maduo a ne a
sala morago go supa fa ammaaruri le tswa ko Modimong. Baleofi ba ne ba utlwa
digakolodi tsa bone di tsosolosiwa. Tshokologo e e tseneletseng e ne e tsena mo
dipelong le ditlhaloganyo tsa bone. Ba nna le temogo ya tshiamo ya Modimo, mme
ba lelela ko godimo: "Ke mang yo o tlaa nkgololang mo mmeleng wa loso lo?"
Baroma 7:24. Jaaka mokgoro o ne o senolwa, ba bona gore ga gona sepe fa e se
tshiamo ya ga Keresete se se ka letlanyang ditlolo tsa bone. Ka madi a ga
Keresete ba nna le "tlhokomologelo ya maleo a a dirilweng gale." Baroma 3:25.

Mewa e ene ya dumela le go kolobediwa le go tsoga go tsamaya mo botshelong jo bo
sha, ka tumelo ya Morwa Modimo go sala morago dikgato tsa Gagwe, go tshwana le
ene ka popego, le go iphephafatsa jaaka le e ne a le phepa. Dilo tse ba kileng
ba bo ba di ila jaanong ba di rata, le tse ba neng ba di rata ba di ila.
Baikgodisi ba ikoba, ba ba neng ba sena tlhoafalo le go ipona ba a nwa tlhoa ba
tlogela go ratwa go bonwa. Matagwa ba tlhaphoga, ba ba senang kelotlhoko ba
itsheka. Bakeresete ba seka ba batla "go kgaba mo go ka kwa ntle, e bong ga go
iphora moriri loetse, le ga go rwala mekgabo ya gouta, kgotsa le go apara
diaparo tse di maphatsiphatsi; mme ...le ka diaparo tse di sa boleng tsa mowa wa
boikokobetso le tidimalo, e le gone mo go kaiwang go tlhokega thata mo matlhong
a Modimo." 1 Petere 3:3,4.

Ditsosoloso di ne tlwaelegile ka maikuelo a a tlhoafetseng mo moleofing. Maungo
a ne a bonala mo meweng e e neng e sa tlhabiwe ke ditlhong go tlogela bo nna, ba
intsha setlhabelo, mme ba ipelela go re ba bonwe ba tshwanela go bogisiwa ka
ntlha ya ga Keresete. Batho ba bona phetogo mo go ba ba neng ba bolela leina la
ga Jesu. Ao e ne ele maduo mo dingwageng tse di fetileng a a neng a sala morago
dinako tsa tsosoloso ya tumelo.

Mme ditsosoloso tsa seshwa tsone di pharologanyo e e bonalang. Go boammaaruri
gore ba le bantsi ba bolela fa ba sokologile, mme go nale bontsi jo bo yang kwa
dikerekeng. Mme lefa go ntse jalo maduo ga se a a supang gore go nnile le kgolo
ya semowa ya nnete. Lesedi le le tukang nakwana le tima ka bofefo.

Ditsosoloso tse di ngokang tatedi e kgolo gantsi di tsikitla maikutlo, di
itumedisa lorato lwa se se ntsha le se se gakgamatsang. Basokologi ba tsone ga
bana keletso ya go reetsa boammaaruri jwa Baebele. Fa tirelo e sena sengwe se
rokotsang maikutlo, ga ba nne le kgatlhego mo yone.

Mo mongweng le mongwe yo o sokologileng ka nnete botsalano jwa gagwe le Modimo
le dilo tsa bosakhutleng e tlaa nna puo ya gagwe ya botshelo. Mowa wa go ineela
Modimo o kae mo diphutegong tsa gompieno tse di ratwang? Ba ba sokologileng ga
ba latlhe boikgodiso le lorato lwa lefatshe. Ga ba eletse go ka latlha bonna le
go sala Keresete yo o bonolo yo o ikobileng go feta jaaka ba ne ba ise ba
sokologe.  Bomodimo ke monka bo dule mo dikerekeng ka bontsi.

Balatedi ba ga Keresete ba Nnete

Le fa go nale kwelo tlase e e anameng mo tumelong, go nale balatedi ba nnete ba
ga Keresete mo dikerekeng tse. Pele ga ketelo ya bofelo ya dikatlholo tsa Modimo
mo lefatsheng, go tlaa nna mo bathong ba Modimong tsosologo ya bomodimo jwa
bogologolo jo bo saleng bo bonwa lwa bofelo ka dinako tsa baaposetoloi.  Mowa wa
Modimo o tlaa tshelwa. Bontsi bo tlaa tswa mo dikerekeng tse lorato lwa lefatshe
le lo fetileng lorato lwa Modimo le lwa Lefoko ja Gagwe. Baruti ba le bantsi le
batho ba tla amogela ka boitumelo boammaaruri jo bo bogolo jo bo baakanyetsang
batho go tla ga bobedi ga Morena.

Mmaba yo mogolo wa mewa o eletsa go kganela tiro e, mme e tlaa re pele ga
tiragalo e e diragala, o tlaa tlhwaafala go e kganela ka go tsisa mo go
tshwanang mme e se gone. Mo dikerekeng tse a kgonang go ditsenya ka fa tlase ga
nonofo ya gagwe o tlaa dira gore go bonale e ka re Masego a Modimo a a
faphegileng a a tshelwa. Matshwititshwiti a tlaa itumela, "Modimo o dira ka
tlhoafalo," mme e le tiro ya mowa o sele. Ka fa tlase ga seaparo sa tumelo,
Satane o tlaa batla go oketsa tshosoetso ya gagwe mo sekereseteng. Mo
ditsosolosong tsa go nna jalo go tlaa nna itumediso ya maikutlo, go tlhakanya
nnete le maaka, di baakanyeditswe go latlha.

Mme mo leseding la Lefoko la Modimo ga go dingalo go bona tlholego ya ditaragalo
tse. Gongwe le gongwe kwa batho ba itlhokomolosang tshupelo ya Baebele, ba
retologa mo nneteng e e mo pontsheng e e lekang mowa e lopa tatlho ya bonna le
go tlogela lefatshe, foo re ka rurifatsa gore masego a Modimo ga a a tshelwa. Le
ka taolo, "Lo tlaa ba itse ka maungo a bone" (Mathaio 7:16), go a bonala go re
ditiragalo tse ga se tiro ya Mowa wa Modimo.

Maammaruri a Lefoko la Modimo ke thebe kgatlhanong le ditsietso tsa ga Satane.
Ikgatholoso ya maamaaruri a e butse kgoro ya masula a a tletseng mo lefatsheng.
Molao wa Modimo tota ga o sa tlhole o tsewa tsia. Go tlhaloganya molao wa Modimo
ka tsela e e seng yone go gogetse mo diphosong tsa tshokologo le itshepiso, go
diga seelo sa poifo Modimo. Fa ke gone fa go fitlhelwang sephiri sa go tlhaela
ga Mowa wa Modimo mo ditsosolong tsa nako ya rona.

Molao wa Kgololesego

Bontsi jwa baruti ba tumelo ba kaya fa Keresete ka loso lwa Gagwe a phimotse
molao. Bangwe ba o supa e le jokwe e e botlhoko, mme kgatlhanong le "botshwarwa"
jwa molao ba supa "kgololesego" e e ka akolwang ka fa tlase ga mafoko a a
molemo.

Mme baporofeti le baaposetoloi ba ne ba sa tseye jalo molao o o boitshepo wa
Modimo. Tafite are: "Ke tlaa tsamaya ke gololesegile; gonne ke senkile dikaelo
tsa gago." Dipesalema 119:45. Moaposetoloi Jakobe o bua ka Melao e e Lesome e le
"molaong o o itekanetseng, e bong molao wa kgololego." Jakobe 1:25. Mosenodi o
bua tshegofatso mo go bone "'ba ba dirang ditaolo tsa Gagwe [1]', gore ba tle ba
nne le tshiamelo ya go tla mo setlhareng sa botshelo, le go tsena ka dikgoro mo
motseng." Tshenolo 22:14.  [1] - Thanolo ya King James ya sekgoa.

Fa go ne go kgonagala gore molao o fetolwe kgotsa o beelwe ka fa tlhakoring,
Keresete o ka ba a ne a seka a tlhokega gore a swe go boloka motho mo kotlhaong
ya sebe. Morwa motho o tsile go "godisa molao le go o dira gore o nne tlotlego."
Isaia 42:21. A re: "Lo seka lwa itlhoma gore ke tsile go senya molao"; "go
tsamaya legodimo le feta le lefatshe, ga go ketla go feta tlhasenyana epe, le fa
ele lonakanyana lope fela mo molaong." Fa a bua ka ga Gagwe a re : "Ke itumela
thata go dira go rata ga Gago, Modimo wame; ee, molao wa gago o mo teng ga pelo
ya me." Mathaio 5:17,18; Dipesalema 40:8.

Molao wa Modimo ga o fetoge, tshenolo ya popego ya Mokwadi wa one. Modimo o
lorato, le molao wa Gagwe ke lorato. "Lorato ke tirafatso molao." Go bua
mopesalema: "molao wa gago ke boammaaruri"; "ditaolo tsotlhe tsa gago di
tshiamo." Paolo o bua are: "Jalo molao o boitshepo, le taolo e boitshepo, e
tshiamo, e molemo." Baroma 13:10; Dipesalema 119:142, 172; Baroma 7:12. Molao wa
go nna jalo o tshwanetse wa bo o tshwarelela fela jaaka Mokwadi wa one.

Ke tiro ya tshokologo le itshepiso go letlanya batho mo Modimong ka go ba tsisa
mo tumalanong le ditshetla tsa molao wa Gagwe. Kwa tshimologong, motho o ne a
dumalana le molao wa Modimo mo go feletseng. Mme sebe sa mo kgaoganya le
Motlhodi wa gagwe. Pelo ya gagwe ya nna mo ntweng le molao wa Modimo. "ka
maikutlo a nama e le go nna bobaba le Modimo; go nne ga a laolwe ke molao wa
Modimo, le gone go bo go sa ka ke ga nna jalo." Baroma 8:7. Mme "Modimo o ratile
lefatshe mo go kalokalo, wa ntsha Morwa One yo o tsetsweng a le esi," go re
motho a tle a letlanngwe mo Modimong, a busediwa ko tirisanong le Motlhodi wa
gagwe. Phetogo e ke tsalo e ntsha, e kwa ntleng ga yone "ga a ka ke a bona
bogosi jwa Modimo." Johane 3:16,3.

Go Ipona Molato wa Sebe

Kgato ya ntlha ya go letlana le Modimo ke go ipona molato wa sebe. "Boleo ke
boiphefero mo molaong." "Gonne kitso ya boleo e tla ka molao." 1 Johane 3:4;
Baroma 3:20. Gore a tle a bone molato wa gagwe, moleofi o tshwanetse a sekaseka
popego ya gagwe ka seipone sa Modimo se se supang boitekanelo jwa popego e e
tshiamo le go mo kgontsha go lemoga bokoa jwa gagwe.

Molao o supetsa motho boleo jwa gagwe, mme o sa mo fe tharabololo. O bolela gore
loso ke maduo a motlodi. Mafoko a a molemo a ga Keresete ke one fela a ka mo
gololang mo molatong le kgotlhelelo ya sebe. O tshwanetse go ikwatlhaa ko
Modimong, yo molao wa Gagwe o tlodilweng, a nna le tumelo mo go Keresete, le
setlhabelo sa Gagwe sa tetlanyo. Ka jalo a bona "boitshwarelo mo maleo a a
fetileng [1]" (Romans 3:25) le go nna ngwana wa Modimo.

Luthere o Supa go Bona Boitshwarelo le Poloko.

Keletso ya go bona kagiso le Modimo ya gogela Maritino Luthere go ineela
botshelo jwa go itima dilo. Ka mo a tlhokafala gore a dire ditiro tse di kwa
tlasetlase le go kopa go tswa mo ntlong le ntlwana. Ka bopelotelele a emelela
tshotlego e, a dumela e le matshwanedi ka ntlha ya maleo a gagwe.

A tshela botshelo jo bo thata go gaisa, a leka ka go itima dijo, ditetelo, le go
betswa go leka go kokobetsa bosula jwa tlholego ya gagwe. Morago o ne a re: "Fa
monko a ne a ka bona legodimo ka ditiro tsa gagwe, ke ne ke ka bo ke tshwanetse
ke legodimo.... Fa go ka ba go ne ga tswelela, ke ka bo ke feletse ke ipolaile
ka tsone ditiro tse."1 Ka maiteko otlhe a gagwe, mowa wa gagwe o o neng o imelwa
wa seka wa bona phomolo. O ne a fitlha kwa a neng a setse a felelwa ke tshepo
yotlhe.

Fa go setse go lebega e ka re tshepo yotlhe e ile, Modimo a mo tsosetsa tsala.
Setaupitse a bulela tlhaloganyo ya ga Luthere Lefoko la Modimo le go mo go kopa
gore a tlogele go itebelela mme a lebe go Jesu. "Go nale go re o ipogise ka
maleo a gago, itatlhele mo mabogong a Morekolodi. Ikanye mo go Ene, mo tshiamong
ya botshelo jwa Gagwe, mo tetlanyong ya loso lwa Gagwe... Morwa Modimo... a nna
motho go go fa tsholofetso ya thato ya Modimo.... Mo rate Ene yo O go ratileng
pele."2 Mafoko a gagwe a ne a ama tlhaloganyo ya ga Luthere fela thata. Kagiso
ya tla mo moeng wa gagwe o o neng o tshwenyegile.

Morago, lentswe la ga Luthere le ne la utlwala le tswa mo polopiting ka tlhagiso
e e masisi. A baya fa pele ga batho popego ya sebe e e fatlhang le go ruta gore
ga go kgonege gore motho ka ditiro tsa gagwe a fokotse molato wa gagwe kgotsa a
falole kotlhao e e mo lebaneng. Boikotlhao fela mo Modimong le tumelo mo go
Keresete di ka boloka moleofi. Tshegofatso ya Modimo ga e ka ke ya rekwa; ke
mpho ya mahala. A gakolola batho gore ba seka ba reka boitshwarelo, jo bo neng
bo rekisiwa ke kereke ya Roma ka madi, mme ba lebe ka tumelo kwa Morekoloding yo
o bapotsweng. A bolela maiphitlhelo a gagwe a a botlhoko le go rurifaletsa
bareetsi ba gagwe gore ke ka go dumela mo go Keresete a neng a bona kagiso.

A Maitshwarelo a re Golola mo Kutlong?

A moleofi yo o itshwaretsweng jaanong o gololesegile go ka tlola molao wa
Modimo? Go bua Paolo: "Mo a ke gore, re dirolola molao ka tumelo? A go se tualo;
nnyaa, molao re a o tlhomamisa." "Rona ba re kileng ra swa ka ga boleo, re tlaa
nna re tshela jang mo go jona?" Johane a re: "Gonnne lo ke lone lorato lwa
Modimo, gore re boloke ditaolo tsa one; ditaolo tsa one ga di tlhokofatse." Mo
tsalong e ntsha pelo e tsisiwa mo tirisanyong le Modimo, mo tumalanong le molao
wa Gagwe. Fa phetogo e e diragetse mo moleofing o a ba a fetile gotswa mo losong
go tsena mo botshelong, go tswa mo tlolong le tsuololo go tsena mo kutlong le
boikanyego. Botshelo jo bogologolo bo fedile; botshelo jo bosha jwa tetlanyo,
tumelo, le lorato bo simologile. Mme "tshiamo ya molao[1]" e tlaa "diragadiwa mo
go rona, ba re sa tsamayeng ka fa nameng, mme e le ka fa Moweng." Puo ya mowa e
tlaa nna: "Ana ke rata molao wa gago jang! ke one go tlhatlhanya ga me ka
letsatsi lotlhe." Baroma 3:31; 6:2, 1 Johane 5:3; Baroma 8:4; Dipesalema 119:97.

Kwa ntle ga molao, batho ga bana temogo ya boammaaruri ya sebe le go lemoga
botlhokwa jwa go ikwatlhaa. Ga ba lemoge letlhoko la bone la madi a a letlanyang
a ga Keresete. Tsholofelo ya poloko e amogelwa kwa ntle ga go fetoga mo go
tseneletseng ga pelo kgotsa kago sesha ya botshelo.  Ka jalo ditshokologo tse di
lolea di tletse, le matshwititshwiti a a iseng a a tshwaragane le Keresete a
tsena mo kerekeng.

Itshepiso ke Eng?

Dikakanyetso tse e seng tsone ka itshepiso di tswa gape mo go itlhokomoloseng
kgotsa go gana molao wa Modimo. Dikakanyetso tse, e se dithuto tsa nnete le
maduo a tsone a supa fa di le kotsi, o fitlhela gantsi di bona katlego.

Paolo are, "Gonne mo ke go rata ga Modimo, e bong boitshepo jwa lona." Baebele e
ruta go papametse gore itshepiso ke eng le gore e bonwa jang. Mmoloki o ne a
rapelela barutwa ba Gagwe: "Baitshepise mo boammaaruring; lefoko la gago ke
boammaaruri." Le Paolo o ruta gore badumedi ba a "itshepisiwa ke Mowa o o
Boitshepo." 1 Bathesalonika 4:3, Johane 17:17; Baroma 15:16.

Tiro ya Mowa o o boitshepo ke eng? Jesu o ne a bolelela barutwa ba Gagwe:
"Mogang one Mowa wa boammaaruri o tsileng, o tlaa lo gogela mo boammaaruring
jotlhe." Johane 16:13. Le mopesalema a re: "Molao wa gago ke boammaaruri." E
reka molao wa Modimo o le "boitshepo le tshiamo le molemo,[1]" popego e bopiwang
ke kutlo mo molaong e tlaa nna boitshepo. Keresete ke sekai se se feletseng sa
popego eo. A re: "Ke tshegeditse ditaolo tsa ga Rre." "Gonne ke dira ka metlha
yotlhe dilo tse di mo kgatlhang." Johane 15:10; 8:29.  Balatedi ba ga Keresete
ba tshwanetse go tshwana le Ene----ka tshegofatso ya Modimo go bopa mekgwa e e
tsamaalang le ditshetla tsa molao wa Gagwe o o boitshepo. E ke yone itshepiso ya
Baebele.

Fela ka Tumelo.

Tiro e e ka fitlhelelwa fela ka tumelo mo go Keresete, ka nonofo ya Mowa wa
Modimo. Mokeresete o tlaa utlwa ditopo tsa sebe, mme o tlaa tsweletsa ntwa e e
sa emeng kgatlhanong le sone. Ke gone fa thuso ya ga Keresete e tlhokafalang.
Bokoa jwa setho bo tshwaragane le nonofo ya Modimo, le tumelo e goeletsa: "Mme a
go lebogwe Modimo, o o re nayang phenyo ka Morena wa rona Jesu Keresete." 1
Bakorintha 15:57.

Tiro ya itshepiso ke tiro e e tswelelang. Fa mo tshokologong moleofi a bona
kagiso le Modimo, botshelo jwa sekeresete e a bo e le gone bo simologang.
Jaanong o tshwanetse go "gagamaleleng kwa boitekanelong" go gola "le mo
selekanyong sa go gola ga botlalo jwa ga Keresete." "Ke lekela thata kwa
sekaong, ke ya go tsaya sekgele sa piletsogodimo ya Modimo mo go Keresete Jesu."
Bahebera 6:1; Baefesia 4:13; Bafilipi 4:13.

Ba ba itemogelang itshepiso ya Baebele ba tlaa supa boikobo. Ba bona go sa
lekana ga bone fa ba ipapisa le bophepa jo bo feletseng jwa yo O senang
bokhutlo. Moporofeti Daniele e ne e le sekai sa itshepiso ya nnete. Go nale go
ipona fa a le phepa le boitshepo, moporofeta yo o tlotlegang o ipalela le ba ba
leofileng tota ba Iseraele jaaka a ne a kopa fa pele ga Modimo mo boemong jwa
batho ba gagwe. Daniele 10:11; 9:15, 18,20; 10:8.

Ga go kake ga nna go itsholetsa, ga nna maikgantsho ka kgololesego mo sebeng mo
letlhakoreng la yo o tsamayang mo moriting wa mokgoro wa Khalefari. Ba lemoga
gore ke sebe sa bone se se bakileng kutlobotlhoko e e thubileng pelo ya Morwa
Modimo, mme kakanyo e e ba e ba dira gore ba ingotle. Ba ba tshelang gaufi go
gaisa le Keresete ba lemoga ka botlalo bokoa le boleo jwa setho, mme tsholofelo
ya bone e fela mo bonatleng jwa Mmoloki yo o bapotsweng a ba a tsoga.

Itshepiso e jaanong e e bonalang thata mo badumeding e nale mowa wa go
itsholetsa le go ikgatholosa molao wa Modimo se se e tshwayang e se yone ya
Baebele. Ba bueledi ba yone ba ruta gore itshepiso ke tiro ya bofefo ya nakwana,
e ka yone, ka "tumelo e yosi," ba fitlhelelang boitshepo jo bo feletseng. "Wena
dumela fela," ba a bua, "mme tshegofatso ke ya gago." Ga gona matsapa a a
tlhokegang go tswa foo mo letlhakoreng la yo o amogetseng. Mme ka nako e e
tshwanang ba ganetsa taolo ya molao wa Modimo, ba bolela gore re golotswe mo
ditlhokegong tsa go tshegetsa ditaolo. A mme go a kgonega go nna boitshepo kwa
ntle ga go tla mo tumalanong le ditshetla tse di tlhalosang tlholego ya Modimo
le go rata Gagwe?

Tshupelo ya Lefoko la Modimo e kgatlhanong le thuto e e raelang e ya tumelo e e
senang ditiro. Ga se tumelo mo go lopang thato ya Legodimo kwa ntle ga go
obamela ditlhokego tse mautlwelobotlhoko a newang ka tsone. Ke go ipolelela.
Bona Jakoba 2:14-24.

A ope a seka a itsietsa gore o ka nna boitshepo mme ka ntlha e nngwe a tsuolola
nngwe ya ditaolo tsa Modimo. Sebe se se dirwang se itsewe se didimatsa lentswe
la Mowa le go kgaoganya mowa le Modimo. Lefa Johane a bua thata ka lorato, ga a
belaele go senola popego ya boammaaruri ya ba ba ipolelang fa ba itshepisitswe
mme ba tshelela mo go tloleng molao wa Modimo. "Yo o reng: 'Ke a mo itse,' mme a
sa boloke ditaolo tsa gagwe, o maaka; boammaaruri ga bo yo mo go ene." 1 Johane
2:4,5. Se ke yone teko ya ipolelo ya mongwe le mongwe. Fa batho ba nyenyafatsa
le go tsaya motlhofo molao wa Modimo, fa ba "roba mongwe o mmotlana wa melao e,
a ba a ruta batho jalo" (Mathaio 5:18, 19), re tlaa itse gore dipuo tsa bone ga
dina motheo.

Ipolelo ya go tlhoka sebe ke bosupi jwa gore yo o dirang ipolelo e o kgakala le
go nna boitshepo. Ga a na tlhaloganyo e e tletseng ka bophepa jo bo sa feleng le
boitshepo jwa Modimo, le bomaswe le bosula jwa sebe. Ka fa a leng kgakala ka
teng le Keresete ke ka fa a iponang a nale tshiamo e kgolo ka teng.

Itshepiso ya Baebele

Itshepiso e a akaretsa motho a feletse---tlhaloganyo, mowa, le mmele. Bona 1
Bathesolonika 5:23. Bakeresete ba lopiwa go supa mebele ya bone,  e le
"setlhabelo se se tshedileng, se se itshepileng, le se se lebosegang mo
Modimong." Baroma 12:1. Mokgwa mongwe le mongwe o o koafatsang mmele kgotsa
nonofo ya tlhaloganyo o rontsha motho go ka direla Motlhodi wa gagwe. Ba ba
ratang Modimo ka pelo yotlhe ya bone ba tlaa re ka nako tsotlhe ba batle go
tsisa nonofo nngwe le nngwe ya bone mo tumalanong le melao e e rotloetsang
bokgoni jwa bone jwa go dira go rata ga Gagwe. Ga ba kitla ka go rata dijo
kgotsa dikeletso dipe ba koafatse kgotsa ba kgotlele setlhabelo se ba se tsisang
fa pele ga Rara wa bone yo o kwa legodimong.

Ikgotsofatso nngwe le nngwe ya sebe e nale go pipina le go bolaya dikelelelo tsa
tlhaloganyo le semowa; Lefoko kgotsa Mowa wa Modimo di ka dira mo e seng ga sepe
mo pelong. "A re itshekiseng mo maitshekologong otlhe, a nama le a mowa, re
itekaneditse boitshepo mo go boifeng Modimo." 2 Bakorintha 7:1.

Ke bale kae ba ba ipolelang e le bakeresete mme ba koafatsa setho sa bone se se
mo tshwanong ya Modimo ka bogalaupa, ka gonwa bojalwa, ka monate o o sa
letlelesegeng. Mme kereke go le gantsi e rotloetsa bosula jo, go tlatsa sekgwama
sa yone se lorato lwa ga Keresete lo fokolang go se fepa. Fa Jesu a ne a ka
tsena mo dikerekeng tsa gompieno a ba a bona mekete e e diragalang mo leineng la
tumelo, a ga ana go kgoetsa ka thupa baleswafatsi ba, jaaka a ne a leleka ba ba
neng ba gweba ka madi mo tempeleng?

"Kgotsa a ga lo itse fa mmele wa lona e le tempele ya Mowa o o Boitshepo o o mo
go lona, o lo o bonyeng mo Modimong? Mme ga lo ba lona; gonne lo rekilwe ka
tlhwatlhwa, ke gone galaletsang Modimo mo mmeleng wa lona." 1 Bakorintha
6:19,20. Yo mmele wa gagwe e leng tempele ya Mowa o o Boitshepo ga a kitla a
dirwa lekgoba ke mokgwa o o maswe. Dithata tsa gagwe ke tsa ga Keresete.
Dithoto tsa gagwe ke tsa Morena. O ka senya jang ditsompelo tse di beilweng ka
fa tlase ga tlhokomelo ya gagwe?

Ba ba ipolelang e le Bakeresete ngwaga go ya ngwageng ba dirisa ditshenyegelo
tse di ntsi mo dikgatlhegong tse di sa busetseng. Modimo o thukuthwa mo
ditsabosomeng le dikabelo, fa ka ntlha e nngwe ba gasula mo dibesong tsa
dikgatlhego tse di bolayang mo go fetang mo ba go ntshang go thusa batlhoki
kgotsa go rotloetsa lefoko la Modimo. Fa botlhe ba ba bolelang Keresete ba ne ba
itshepisitswe, dithata tsa bone, go nale gore di senngwe mo mo dikeletsong tse
di tlhokofatsang, di ne di tlaa sokololelwa mo mabeelong a Morena. Bakeresete ba
ne ba tlaa nna sekai sa boikgapo le go intsha setlhabelo. Mme ba ne ba tlaa nna
lesedi ja lefatshe.

"Go nne tsotlhe tse di mo lefatsheng, e bong thato ya nama, le kgatlhego ya
matlho" (1 Johane 2:16) di laola bontsi. Mme balatedi ba ga Keresete ba nale
pitso e e itshepileng. "Tswang mo gare ga bone, lo lomologane, go bua Morena,
'lo seka lwa tshwara sepe se se itshekologileng.'" Mo go ba ba utlwang
ditlhokego tse, Tsholofetso ya Modimo ke, "Ke tlaa nna Rralona, mme lo tlaa nna
bomorwaake le bomorwadiake, go bua Morena Mothatayotlhe." 2 Bakorintha 6:17,18.

Kwa Modimong ka Tlhamalalo

Kgato nngwe le nngwe ya tumelo le boineelo e tsisa mowa mo tshwaraganong e e
gaufi le Lesedi la Lefatshe. Marang a a galalelang a Letsatsi la Tshiamo a
phatsima mo batlhankeng ba Modimo, mme ba tshwanetse go a phatsimisetsa ko go ba
bangwe. Dinaledi di re bolelela gore go nale lesedi kwa legodimong le kgalalelo
ya lone e di phatsimisang; ka jalo Bakeresete ba supa gore go nale Modimo mo
setulong sa bogosi yo popego ya Gagwe e tshwanelwang ke go rorisiwa le go etswa.
Boitshepo jwa popego ya Gagwe bo tlaa bonala mo basupeding ba Gagwe.

Ka phitlhelelo ya ga Keresete re nale go tsena kwa setulong sa bogosi sa Nonofo
e e Safeleng. "One o o se kang wa rekegela yo eleng Morwa wa one, wa mo neelela
rona rotlhe losong, ana o tlaa tlhoka jang go re naya fela dilo tsotlhe nae?"
Jesu a re: "Ke gone, fa lona lo le bosula, lo itse go naya bana ba lona dineo
tse di molemo; bogolo jang Rraeno wa legodimo o tlaa naya ba ba mo lopang Mowa o
o Boitshepo." "Fa lo ntopa sengwe fela ka leina la me, sone ke tlaa se dira."
"Lopang, mme lo tlaa amogela, gore boitumelo jwa lona bo dirafale." Baroma 8:32;
Luke 11:13; Johane 14:14; 16:24.

Ke tlotla ya mongwe le mongwe gore a tshele ka fa Modimo a tlaa ratang le go mo
segofatsa. Ga se go rata ga ga Rrarona yo O kwa legodimong gore re nne re le ka
fa tlase ga go bonwa molato le lefifi. Ga gona bosupi jwa boingotlo jwa nnete ka
go tsamaya ka tlhogo e obilwe mme pelo e tletse ka dikakanyo tsa bonna. Re kaya
kwa go Jesu mme ra tlhatsiwa re be re ema fa pele ga molao re sena ditlhong le
go ipona molato.

Ka Jesu barwa Atamo ba ba oleng e nna "barwa Modimo." "Ke gone a sa tlhabiwe ke
ditlhong go ba bitsa bakaulengwe." Botshelo jwa Mokeresete e tshwanetse go nna
jwa tumelo, phenyo, le boipelo mo Modimong. "Boitumelo jwa ga Jehofa ke thata ya
lona." "Itumeleng ka metlha yotlhe, lo rapeleng ka go bisa go khutla; lebogang
mo dilong tsotlhe; gonne mo ke go rata ga Modimo mo go Keresete Jesu ka ga lona.
Bahebera 2:11; Nehemia 8:10; 1 Bathesolonika 5:16-18.

Ao ke maungo a go sokologa mo go mo Baebeleng le itshepiso; Maungo a a bonwa ka
sewelo ka ntlha ya gore ditshetla tse dikgolo tsa tshiamo tse di mo molaong ga
di tsewe tsia. Ke ka moo go bonalang go le gonnye tiro ya Mowa e e tseneletseng
jaaka mo ditsosologong tsa dingwaga tse di fetileng.

Ke ka go lebelela re fetogang. Jaaka go ikgatholosiwa ditshetla tse di
itshekileng tse mo go tsone Modimo a buletseng batho bophepa le boitshepo tsa
popego ya gagwe, le ditlhaloganyo tsa batho di ngokwa ke dithuto tsa setho le
dikakanyetso, gone ga latela kwelo tlase tlotlo Modimo mo kerekeng. Ke fela fa
molao wa Modimo o ka busediwa kwa lefelong la one le le tshwanetseng go ka nnang
le tsosologo ya tumelo ya bogologolo le bomodimo mo batho ba gagwe.

1. J.H. Merle D'Aubigne, History of the Reformation of the Sixteenth Century,
bk. 2, ch.3 2. Ibid., bk. 2, ch. 4






