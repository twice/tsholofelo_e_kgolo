    Kgaolo 2 - Tsholofelo ya Phenyo mo Bosuleng

"Ke tlaa tsenya bobaba fa gare gago le mosadi, le gare ga losika lwa gago le
losika lwa gagwe. Lone lo tlaa tapeta tlhogo ya gago , mme wena o tlaa loma
serethe sa gagwe." Genesise 3:15. Bobaba jo ga se jwa tlholego. Fa motho a tlola
molao wa Modimo, tlholego ya gagwe e ne ya nna bosula, e tsamaalana le ya ga
Satane. Baengele ba ba oleng le batho ba ba boikepo ba kopane ka botsalano jo bo
senang tsholofelo. Fa Modimo a ne a sa tsena gare, Satane le motho ba ka bo bane
ba kopana kgatlhanong le Legodimo, mme losika lotlhe lwa setho lo ka bo lo ne lo
tshwaragane kgatlhanong le Modimo.

Fa Satane a utlwa gore bobaba bo tshwanetse go nna fa gare gagwe le mosadi, le
fa gare ga losika lwa gagwe le lwa mosadi, a itse gore ka tsela nngwe motho o
tsile go kgontshiwa go palela nonofo ya gagwe.

Tshegofatso go Tswa mo go Keresete

Keresete o jwala mo mothong bobaba kgatlhanong le Satane. Kwa ntle ga
tshegofatso e e fetolang  le nonofo e e shafatsang, motho o ne a tlaa tswelela e
le motlhanka a ikemiseditse go dira se Satane a se batlang.  Mme tshetla e ntsha
mo moweng e tsala kgotlhang; nonofo e Keresete a e nayang e kgontsha motho go
gana mokgokgontshi. Go ila sebe go nale go se rata go supa tshetlha e e tswang
fela kwa godimo.

Phapaano fa gare ga ga Keresete le Satane e ne ya supega tota ka tsela e
lefatshe le neng la amogela Jeso. Bophepa le boitshepo jwa ga Keresete tsa
mmiletsa kilo mo go ba ba sa rateng Modimo. Boikgapo jwa Gagwe jwa bo ele
kgalemo e e tsweletseng kgatlhanong le batho ba ba neng tletse boikgodiso le go
rata thobalano. Satane le baengele ba ba bosula ba tshwaragana le batho ba ba
bosula kgatlhanong le Mofenyi wa boammaruri.  Bobaba jone jo bo supafala
kgatlhonong le balatedi ba ga Keresete. Ope fela yo ganang thaelo o tsosa
tshakgalo ya ga Satane. Keresete le Satane ga ba kake ba tsamaalana mmogo. "Ee,
le botlhe ba ba ratang go tshela ka poifomodimo mo go Keresete Jesu ba tlaa bona
pogiso." 2 Timotheo 3:12.

Badiredi ba ga Satane ba batla go tsietsa balatedi ba ga Keresete le go ba
gogela go tswa mo tshwaraganong le ene. Ba sokomisa Lokolo lo lo boitsepo go
fitlhelela dithato tsa bone. Mowa o o neng wa bolaya Keresete o tsamaya mo
baikeping gore ba nyeletse balatedi ba Gagwe. Mo gotlhe go ne ga bolelelwapele
mo porofesong ya ntlha: " Ke tlaa tsenya bobaba fa gare ga gago le mosadi, le fa
gare ga losika lwa gago le losika lwa gagwe."

Ke eng Satane a sa kopane le kgano e kgolo? Ke ka gore masole a ga Keresete a
nale tshwaragano e potlana ya nnete le Keresete. Sebe mo go bone ga se ferose
sebete mo go bone jaaka se dira mo Moreneng wa bone. Ga ba kopane le sone ba
ikemiseditse go se gana. Ga ba lemoge popego ya kgosana ya lefifi. Bontsi ga bo
itse gore mmaba wa bone ke moeteledi pele wa ntwa yo mogolo yo o lwang
kgatlhanong le Keresete. Le baruti ba mafoko a a molemo ba itlhokomolosa bosupi
jwa tiro ya gagwe.  Ba lebega ba itlhokomolosa gore o a tshela.

Mmaba yo o Podimatseba

Mmaba yo o podimatseba o itsenya mo lolwapeng longwe le longwe, mo mokgwatheng
mongwe le mongwe, mo dikerekeng, mo dikokoanong tsa sechaba, mo dikgotla
tshekelo, a tlhakatlhakanya, a tsietsa, a raela, gongwe le gongwe a senya mewa
le mebele ya banna, basadi le bana. O thuba malwapa, a jwala kilo, dikgotlhang,
tsogologo, le go bolaya. Mme lefatshe le lebega le tsaya dilo tse fela jaaka e
keteng Modimo ke ene a di laoletseng le gore di tshwanetse di nne teng. Ba ba sa
itlhopeleng ka gotlhe go nna ba ga Keresete ke batlhanka ba ga Satane. Fa
Bakeresete ba itlhopela go nna le batho ba ba sa boifeng Modimo, ba ipaya mo
ditseleng tsa thaelo. Satane o a ba iphitlhela a ba a khurumetsa matlho a bone
ka tsietso ya gagwe.

Tsamaisano le mekgwa ya lefatshe e fetolela phutego kwa lefatsheng, ga e nke e
nna lefatshe mo go Keresete. Tlwaelano le sebe e se dira gore se se lebege e
kare se siame. Fa re le mo tirong re bo re tsisiwa mo tekong, re ka ikanya gore
Modimo o tlaa re sireletsa; mme fa re ipaya mo thaelong re tlaa wa mo botsamaong
jwa nako.

Moraedi gantsi o bereka ka katlego ka ba ba sa belaelweng fa ba le ka fa tlase
ga taolo ya gagwe. Talente le botlhale ke dimpho tsa Modimo; mme fa di goga
batho go ba ntsha mo go Ene, di nna thaelo. Batho ba le bantsi ba ba botlhale le
maitsholo a a kgatlhang ke di diriswa tse phatsimisitsweng mo diatleng tsa ga
Satane.

A re sa lebale tlhagiso e e tlhotlheleditsweng e utlwala go tswa mo dingwageng
tse di fetileng go tla go tsena mo nakong ya rona. "Lo nne lo ikgape, lo nne
tiso: mmaba wa lona, diabolo, o potologa jaaka tau e e dumang, a batla yo o ka
mo kometsang." "Aparang diaparo tsotlhe tsa phemelo tsa Modimo gore lo tle le
itse go ganela le maano a boferefere a diabolo." 1 Petere 5:8; Baefesia 6:11.
Mmaba wa rona yo mogolo o baakanyetsa ipapatso ya gagwe ya bofelo. Botlhe ba ba
salang Jesu morago ba tlaa kgatlhana le mmaba yo. Bogaufi jo mokeresete a salang
motlhala wa Modimo, ke mo a itirang tebagano ya ditlhaselo tsa ga Satane.

Satane o ne a sala Keresete morago ka dithaelo tse di mashetla le tse di
bofitlha; mme o ne a fenngwa mo thulanong e nngwe le e nngwe. Diphenyo tse di
dira gore re kgone go fenya. Keresete o tlaa neela botlhe nonofo ba ba e
batlang. Ga gona motho ope yo o ka fenngwang ke Satane kwa ntle ga go rata
gagwe. Moraedi ga a na nonofo ya go laola maitlhophelo a motho kgotsa go
pateletsa mowa go leofa. O ka tena, mme o ka se leswafatse. Boammaaruri jwa gore
Keresete o fentse bo tshwanetse go kgothatsa balatedi ba Gagwe go lwa ntwa
kgatlhanong le sebe le Satane.

Thuso ya Baengele

Baengele ba Modimo le mewa e e maswe ba senolwa ka tlhamalalo mo Lokolong lwa
Modimo le mo ditsong tsa setho. Baengele ba ba boitsepo ba ba "direlang ba ba
tlaa ruang poloko" (Bahebera 1:14) ba tsewa ke ba le bantsi e le mewa ya baswi.
Mme Baebele e ntsha bosupi jwa gore ga se mewa e e tswang mo mebeleng ya ba ba
suleng.

Pele ga tlholo ya motho, baengele ba ne ba le teng, go nne fa metheo ya lefatshe
e ne e bewa, "Jale ka dinaledi tsa moso di opela mmogo le bomorwa Modimo botlhe
ba thela losalaba lwa boitumelo" Jobe 38:7. Morago ga gowa ga motho, baengele ba
ne ba romelwa go disa setlhare sa botshelo pele ga motho ope a a swa. Baengele
ba kwa godimo ga batho, gonne motho  o ne a dirwa " o mo fokoditse maemo go le
gonnye mo baengeleng.[1]" Dipesalema 8:5.

Go bua moporofeta, "ka utlwa lentswe la baengele ba le bantsi, mo tikologong ya
setulo sa bogosi." Ba ema mo pele ga Kgosi ya dikgosi--" lona badiredi ba gagwe
ba lo dirang go natefelelwa gagwe" "lo ntse lo reeditse lentswe ja lefoko la
gagwe," "masomosomomong a a senang palo a baengele." Tshenolo 5:11; Dipesalema
103:20,21; Bahebera 12:22. E le batlhanka ba Modimo ba a tsamaya, jaaka " go
bebenya ga logadima," ba le bofefo mo go fofeng ga bone. Moengele yo o neng a
bonala kwa phupung ya Mmoloki, Ponalo ya gagwe "ya bo e ntse jaaka logadima" ya
baka balebeledi go mmoifa, go roroma, mme ba "ba ba nna jaaka ba ba suleng." Fa
Senakaribe a tlhokela Modimo maitseo a ba a tshosetsa Iseraele, "moengele wa ga
Jehofa a tswa, a tsena bothibelelong jwa Baasiria, a gaila batho ba le dikete
tse di lekgolo le dikete tse di masome a robedi le botlhano (185 000)." Esekiele
1:14, Mathaio 28:3,4; 2 Dikgosi 19:35.

Baengele ba romelwa mo dithomong tsa mautlwelobotlhoko kwa baneng ba Modimo. Kwa
go Aborahame, ka ditsholofetso tsa masego; kwa Sotoma, go falotsa Lote mo
losong; kwa go Elija, a batla go nyelela mo sekakeng, kwa go Elisha, ka dikoloi
tsa dipitse tsa molelo fa ane  a dikaganyeditswe ke  baba ba gagwe; kwa go
Daniele, fa a tlogetswe go jewa ke ditau; kwa go Petere, a emetswe ke loso mo
kgolegelong ya ga Herote; kwa batshwareng kwa Filipi; kwa go Paolo mo bosigong
jwa matsubutsubu mo lewatleng; go bula tlhaloganyo ya Korenelio go amogela
mafoko a a molemo; go romela Petere ka molaetsa wa poloko kwa moditshabeng yo a
sa mo itseng---jalo he baengele ba ba boitshepo ba diretse batho ba Modimo.

Baengele ba ba Tlhokomelang

Moengele yo o sireletsang o tlhophetswe molatedi mongwe le mongwe wa ga
Keresete. "Moengele wa ga Jehofa o thibelela ntlheng tsotlhe tsa ba ba mmoifang,
mme o a ba golola." Mmoloki o ne a bua, a bua ka ba ba dumelang mo go Ene: "kwa
legodimong baengele ba bone ba lebile ka metlha yotlhe sefatlhego sa Rre yo o
kwa legodimong." Dipesalema 34:7; Mathaio 18:10. Batho ba Modimo, ba le ka fa
mosing o sa emeng wa bosula wa kgosana ya lefifi, ba solofediwa pabalelo e e sa
emeng ya baengele. Tlhomamiso ya go nna jalo e a fiwa ka gore go nale bodiredi
jo bo nonofileng jwa bosula jo bo tshwanetseng go kgatlhantshiwa---bodiredi jo
bo palo ntsi, boikaeletse, e bile bo sa lape.

Baengele ba ba Bosula ba Kgatlhanong le Maano a Modimo

Mewa e e bosula, kwa tshimologong e ne e tlhodilwe e sena sebe, e lekana ka
tlholego, nonofo, le kgalalelo le ya ba ba boitshepo ba jaanong e leng barongwa
ba Modimo. Mme jaanong e ole ka ntata ya sebe, e tshwaragane lekunutu mo go
tlhokeleng Modimong tlotlo le go nyeletsa batho. E tshwaragane le Satane mo
tsogologong, ba dirisanya mo ntweng kgatlhanong le taolo ya semodimo.

Ditso tsa Testemente e kgologolo di bolela ka go nna teng ga bone, mme ka nako
ya fa Keresete a le mo lefatsheng mewa e e maswe e ne ya supa nonofo ya one ka
tsela e e bonalang tota. Keresete o ne a tsile go rekolola motho, mme Satane e
ne a ikemiseditse go laola lefatshe. O ne a kgonne go tsenya disetwa mo
lefatsheng lotlhe kwa ntle fela ga Palestine. Kwa lefatsheng fela le le nosi le
le neng le sa ineela gotlhelele mo moraeding, Keresete a tla, A phutolotse
mabogo a Gagwe a lorato, a laletsa botlhe go bona boitshwarelo le kagiso mo go
Ene. Masomosomo a lefifi a tlhaloganya gore fa thomo ya ga Keresete e ka atlega,
puso ya bone e tlaa tla bokhutlong ka bofefo.

Gore batho ba ne ba tsenwa ke matimone go bolelwa ka tlhamalalo mo Tesetamenteng
e Ntsha. Batho ba ba neng ba tlhokofaditswe ba ne ba sa lwale malwetsi a
bakilweng ke tsa tlholego; Keresete o ne a kgona go lemoga bolengteng ka
tlhamalalo le bodiredi jwa mewa e e bosula. Matimona a Gadara, ditsenwa tse di
tlhomolang pelo, di suma, di phoka diphulo, di shakgetse, di ikgolafatsa di ba
di baa mo diphatseng botlhe ba ba neng ba ba atamela. Go tshologa madi ga bone,
mebele ya bone e e tshwanologileng le ditlhaloganyo tse di phadimogang ga tsisa
kgatlhego mo kgosaneng ya lefifi. Lengwe la matimona le le neng le laola babogi
la bua, "Leina la me ke Mophato: gonne re bantsi." Mareko 5:9.  Mo masoleng a se
Roma mophato o ne o nale banna ba le fa gare ga dikete tse tharo le tse tlhano.
Ka kgalemo ya ga Jesu mewa e e bosula ya tlogela ba e ba sutlileng, e ba tlogela
ba kokobetse, ba boetswe tlhaloganyo, ba le bonolo. Mme matimona a digela serapa
sa dikolobe mo lewatleng, mme mo banning ba Gadara tatlhegelo ya fetwa ke masego
a Keresete a a tshetseng; Mofodisi wa legodimo a kopiwa gore a tsamaye. Bona
Mathaio 8:23-34. Ka go baa molato tatlhegelo ya bone mo go Jesu, Satane a tsosa
dipoifo tsa bopelotshetlha tsa batho mme a ba itsa go reetsa mafoko a Gagwe.

Keresete a letlelela mewa e e maswe go nyeletsa dikolobe, se e le kgalemo mo
bajuteng ba ba neng ba ruile diruiwa tse di sa itshekang go dira dipoelo. Fa
Keresete a ne a sa kganela matimona, a ka ba a ne a sa digela dikolobe fela, a
ka ba a digetse le batlhokomedi le bannga tsone mo lewatleng.

Mo godimo ga moo, tiragalo e e ne ya letlelelwa gore barutwa ba tle ba iponele
bosetlhogo jwa nonofo ya ga Satane mo mothong le mo diphologolong, gore ba se ka
ba tsiediwa ke maano a gagwe. E ne e le go rata ga ga Keresete gape gore batho
ba bone nonofo ya Gagwe ya go emisa botshwarwa jwa ga Satane le go golola
ditshwarwa tsa gagwe. Lefa Jesu Ene A ne A tsamaya, banna ba ba neng ba golotswe
ka tsela e e gakgamatsang ba ne ba sala go bolela mautlwelobothoko a Mopholosi
wa bone.

Dikai tse dingwe go kwadilwe ka tsone: morwadia mosadi wa mo Serofonike, a
tshwenngwa ke mowa o o bosula o Jesu o ne a o ntshetsa kwa ntle ka lefoko la
Gagwe (Mareko 7:25-30); monana yo mowa gangwe le gape "o mo digetseng mo
molelong le mo metsing go mo senya" (Mareko 9:17:27); setsenwa, se bogisiwa ke
mowa wa letimona, se senya tidimalo ya Sabata kwa Kaperenaume (Luke
4:33-36)---botlhe ba ne ba fodisiwa ke Mmoloki. E ka nna dinako tsotlhe,
Keresete o ne a buisa letimone e le selo se se botlhale, a le laola gore le seka
la tlhola le bogisa ba le neng le ba tsene. Baobami kwa Kaperenaume "botlhe ba
welwa ke kgakgamalo, ba raana ba re: "A na lefoko le ke la eng? Gonne  o laola
mewa e e maswe ka thata le ka nonofo, mme e tswe." Luke 4:36.

Ka ntlha ya go batla nonofo e e fetang ya setho, bangwe ba ne ba amogela
tshosoetso ya ga Satane. Go sa gakgamatse ba seka ba nna le kgotlhang le
matimona. Mo setlhopheng se go ne go nale yo o neng a tsenwe ke mowa wa
sedimo--Simone Maguse, Elemase wa moloi, le morweetsana yo o neng a sala Paolo
le Silase morago kwa filipi. Bona Ditiro 8:9,18; 13:8, 16:16-18.

Kotsi

Ga gona yo o mo kotsing go gaisa yo o ganetsang go nna teng ga mmaba le baengele
ba gagwe. Ba le bantsi ba utlwa dikgakololo tsa ga Satane le baengele ba gagwe
ba sa lemoge mme ba ithaya gore ke botlhale jwa bone.  Jaaka re atamela bokhutlo
jwa nako, fa Satane a tlaa ba a bereka ka nonofo e kgolo go tsietsa, o gasamisa
gongwe le gongwe tumelo ya gore ga a yo. Ke lenaneo la gagwe go iphitlha le go
fitlha mokgwa o a berekang ka teng.

Motsietsi yo mogolo o boifa gore re tlaa itse maano a gagwe. Go fitlha popego ya
gagwe ya boammaaruri o bakile gore a lebelelwe ka lesotlo le kilo. O itumelela
go tshwantshiwa a le seeleele, a sa bopega sentle, bontlha jo bongwe e le
phologolo bontlha jo bongwe e le motho. O itumelela go utlwa leina la gagwe le
dirisiwa mo metshamekong le mo metlaeng. Mme ka gore o ipithile ka botsipa jo
bogolo, potso e e botswang gantsi ke gore: "A mme a sebopiwa sa go nna jalo se a
tshela?" Ke ka gore Satane o kgona go laola motlhofo ditlhaloganyo tsa ba ba sa
itseng ka tshosoetso ya gagwe le gore Lefoko la Modimo le khuromolola fa pele ga
rona maatla a gagwe a sephiri, ka jalo go re dira gore re dise.


Pabalesego mo go Jesu

Re ka bona botshabelo le pholoso mo nonofong e kgolo ya Morekolodi wa rona. Ka
manontlhotlho re sireletsa matlo a rona ka dilotlolo le diberebere go babalela
dithoto tsa rona le matshelo a rona kgatlhanong le batho ba ba bosula, mme ga se
gantsi re akanya ka baengele ba ba bosula ba eleng gore ga re na nonofo le
tshireletso mo go rona ya go emelela ditlhaselo tsa bone. Fa ba ka letlelelwa,
ba ka faposa ditlhaloganyo tsa rona, ba bogisa mebele ya rona, ba senya dithoto
le matshelo a rona. Mme ba ba salang Keresete morago ba sireletsegile ka fa
tlase ga tlhokomelo ya gagwe. Baengele ba ba gaisang ka nonofo ba romelwa go ba
sireletsa. Yo o bosula ga a kake a sutlhelela tshireletso e Modimo a
dikologileng batho ba gagwe ka yone.














