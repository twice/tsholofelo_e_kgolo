    Kgaolo 2 - Tsholofelo ya phenyo mo bosuleng

"Ke tlaa tsenya bobaba fa gare gago le mosadi, le gare ga losika lwa
gago le losika lwa gagwe. Lone lo tlaa tapeta tlhogo ya gago , mme wena
o tlaa loma serethe sa gagwe." Genesise 3:15. Bobaba jo ga se jwa
tlholego. Fa motho  a tlola molao wa Modimo, tlholego ya gagwe e ne ya
nna bosula, e tsamaalana le ya ga Satane. Baengele ba ba oleng le batho
ba ba boikepo ba tshwaragane ka mo go sa iseng gope. Fa Modimo a ne a sa
tsena gare, Satane le motho ba ka bo bane ba kopana kgatlhanong le
Legodimo, mme losika lotlhe lwa setho lo ka bo lo ne lo tshwaragane
kgatlhanong le Modimo.

Fa Satane a utlwa gore bobaba bo tshwanetse go nna fa gare gagwe le
mosadi, le fa gare ga losika lwa gagwe le lwa mosadi, a itse gore ka
tsela nngwe motho o tsile go kgontshiwa go palela nonofo ya gagwe.

Tshegofatso go tswa mo go Keresete

Keresete o jwala mo mothong bobaba kgatlhanong le Satane. Kwa ntle ga
tshegofatso e e fetolang  le nonofo e e shafatsang, motho o ne a tlaa
tswelela e le motlhanka a ikemiseditse go dira se Satane a se batlang.
Mme tshetla e ntsha mo moweng e tsala kgotlhang; nonofo e Keresete a e
nayang e kgontsha motho go gana mokgokgontshi. Go ila sebe go nale go se
rata go supa tshetlha e e tswang fela kwa godimo.

Phapaano fa gare ga ga Keresete le Satane e ne ya supega tota ka tsela e
lefatshe le neng la amogela Jeso. Bophepa le boitshepo jwa ga Keresete
tsa mmiletsa kilo mo go ba ba sa rateng Modimo. Boikgapo jwa Gagwe ya bo
ele kgalemo e e tsweletseng kgatlhanong le batho ba ba neng tletse
boikgodiso le go rata thobalano. Satane le baengele ba ba bosula ba
tshwaragana le batho ba ba bosula kgatlhanong le Mofenyi wa boammaruri.
Bobaba jone jo bo supafala kgatlhonong le balatedi ba ga Keresete. Ope
fela yo ganang thaelo o tsosa tshakgalo ya ga Satane. Keresete le Satane
ga ba kake ba tsamaalana mmogo. "Ee, le botlhe ba ba ratang go tshela ka
poifomodimo mo go Keresete Jesu ba tlaa bona pogiso." 2 Timotheo 3:12.

Badiredi ba ga Satane ba batla go tsietsa balatedi ba ga Keresete le go
ba gogela go tswa mo tshwaraganong le ene. Ba sokomisa Lokwalo lo lo
boitsepo go fitlhelela dithato tsa bone. Mowa o o neng wa bolaa
Keresete o tsamaya mo baikeping gore ba nyeletse balatedi ba Gagwe. Mo
gotlhe go ne ga bolelelwapele mo porofesong ya ntlha: " Ke tlaa tsenya
bobaba fa gare ga gago le mosadi, le fa gare ga losika lwa gago le
losika lwa gagwe."

Ke eng Satane a sa kopane le kgano e kgolo? Ke ka gore masole a ga
Keresete a nale tshwaragano e potlana ya mmangtota le Keresete. Sebe mo
go bone ga se ferose sebete mo go bone jaaka se dira mo Moreneng wa
bone. Ga ba kopane le sone ba ikemiseditse go se gana. Ga ba lemoge
popego ya kgosana ya lefifi. Bontsi ga bo itse gore mmaba wa bone ke
moeteledi pele wa ntwa yo mogolo yo o lwang kgatlhanong le Keresete. Le
baruti ba mafoko a a molemo ba itlhokomolosa bosupi jwa tiro ya gagwe.
Ba lebega ba itlhokomolosa gore o a tshela.

Mmaba yo o podimatseba

Mmaba yo o podimatseba o itsenya mo lolwapeng longwe le longwe, mo
mokgwatheng mongwe le mongwe, mo dikerekeng, mo dikokoanong tsa sechaba,
mo dikgotla tshekelo, a tlhakatlhakanya, a tsietsa, a rokotsa, gongwe
le gongwe a senya mewa le mebele ya banna, basadi le bana. O thuba
malwapa, a jwala kilo, dikgotlhang, tsogologo, le go bolaya. Mme
lefatshe le lebega le tsaya dilo tse fela jaaka e kareng Modimo ke ene a
di laoletseng le gore di tshwanetse di nne teng. Ba ba sa itlhopeleng ka
gotlhe go nna ba ga Keresete ke batlhanka ba ga Satane. Fa Bakeresete ba
itlhopela go nna le batho ba ba sa boifeng Modimo, ba ipaya mo ditseleng
tsa thaelo. Satane o a ba iphitlhela a ba a khurumetsa matlho a bone ka tsietso ya
gagwe.

Tsamaisano le mekgwa ya lefatshe e fetolela phutego ko lefatsheng, ga e 
nke e nna lefatshe mo go Keresete. Tlwaelano le sebe e se dira gore se 
se lebege e kare se siame. Fa re le mo tirong re bo re tsisiwa mo tekong, re ka
ikanya gore Modimo  o tlaa re sireletsa; mme fa re ipaya mo thaelong re tlaa wa
mo botsamaong jwa nako.

Moraedi gantsi o bereka ka katlego a dirisa ba ba sa belaelweng gore ba ka fa
tlase ga taolo ya gagwe. Talente le ngwao ke dimpho tsa Modimo; mme fa di goga
batho go tswa mo go Ene, di nna thaelo. Batho ba le bantsi ba ba tsewang gore
ba botlhale le maitseo ke di diriswa tse phatsimisitsweng mo diatleng tsa ga
Satane.

A re sa lebale tlhagiso e e tlhotlheleditsweng e utlwala go tswa mo dingwageng
tse di fetileng go tla go tsena mo nakong ya rona. "Lo nne lo ikgape, lo nne
tiso: mmaba wa lona, diabolo, o potologa jaaka tau e e dumang, a batla yo o ka
mo kometsang." "Aparang diaparo tsotlhe tsa phemelo tsa Modimo gore lo tle le
itse go ganela le maano a boferefere a diabolo." 1 Petere 5:8; Baefesia 6:11.
Mmaba wa rona yo mogolo o baakanyetsa ipapatso ya gagwe ya bofelo. Botlhe ba ba
salang Jesu morago ba tlaa kgatlhana le mmaba yo. Bogaufi jo mokeresete a
salang motlhala wa ga Modimo, ke mo a itirang tebagano ya ditlhaselo tsa ga
Satane.

Satane o ne a sala Keresete morago ka dithaelo tse di mashetla le tse di
bofitlha; mme o ne a fenngwa mo thulanong e nngwe le e nngwe. Diphenyo tse di
dira gore re kgone go fenya. Keresete o tlaa neela botlhe nonofo ba ba e
batlang. Ga gona motho ope yo o ka fenngwang ke Satane ko ntle ga go rata
gagwe. Moraedi ga a na nonofo ya go laola maitlhophelo a motho kgotsa go pateletsa mowa
go leofa. O kana tena, mme o ka se leswafatse. Boammaaruri jwa gore Keresete o
fentse bo tshwanetse go kgothatsa balatedi ba Gagwe go lwa ntwa kgatlhanong le sebe le 
Satane.

Thuso ya Baengele

Baengele ba Modimo le mewa e e maswe ba senolwa ka tlhamalalo mo Lokwalong lwa
Modimo le mo ditsong tsa setho. Baengele ba ba boitsepo ba ba "direlang ba ba
tlaa ruang poloko" (Bahebera 1:14) ba tsewa ke ba le bantsi e le mewa ya
baswi. Mme Baebele e ntsa bosupi jwa gore ga se mewa e e tswang mo mebeleng ya
ba ba suleng.

Pele ga tlholo ya motho, baengele ba ne ba le teng, go nne fa metheo ya
lefatshe e ne e bewa, "Jale ka dinaledi tsa moso di opela mmogo le bomorwa
Modimo botlhe ba thela losalaba lwa boitumelo" Jobe 38:7. Morago ga gowa ga
motho, baengele ba ne ba romelwa go disa  setlhare sa botshelo pele ga motho a
swa. Baengele ba ko godimo ga batho, gonne motho  o ne a dirwa " o mo fokoditse
maemo go le gonnye mo baengeleng." Dipesalema 8:5.

Go bua moporofeta, "ka utlwa lentswe la baengele ba le bantsi, mo tikologong ya
setulo sa bogosi." Ba ema mo pele ga Kgosi ya dikgosi--" lona badiredi ba gagwe
ba lo dirang go natefelelwa gagwe" "lo ntse lo reeditse lentswe ja lefoko la
gagwe," "masomosomomong a a senang palo a baengele." Tshenolo 5:11; Dipesalema
103:20,21; Bahebera 12:22. E le batlhanka ba Modimo ba a tsamaya, jaaka " go
bebenya ga logadima," ba le bofefo mo go fofeng ga bone. Moengele yo o neng a
bonala ko phupung ya Mmoloki, Ponalo ya gagwe "ya bo e ntse jaaka logadima" ya
baka balebeledi go mmoifa, go roroma, mme ba "ba ba nna jaaka ba ba suleng." Fa
Senakaribe a tlhokela Modimo maitseo a ba a tshosetsa Iseraele, "moengele wa
ga Jehofa a tswa, a tsena bothibelelong jwa Baasiria, a gaila batho ba le
dikete tse di lekgolo le dikete tse di masome a robedi le botlhano (185000)."
Esekiele 1:14, Mathaio 28:3,4; 2 Dikgosi 19:35.

Baengele ba romelwa mo dithomong tsa mautlwelobotlhoko ko baneng ba Modimo. Ko
go Aborahame, ka ditsholofetso tsa masego; ko Sotoma, go falotsa Lote mo
losong; ko go Elija, a batla go nyelela mo sekakeng, ko go Elisha, ka dikoloi
tsa dipitse tsa molelo fa ane  a dikaganyeditswe ke  baba ba gagwe; ko go
Daniele, fa a tlogetse go jewa ke ditau; ko go Petere, a emetswe ke go loso mo
kgolegelong ya ga Herote; ko batshwareng ko Filipi; ko go Paolo mo bosigong jwa
matsubutsubu mo lewatleng; go bula tlhaloganyo ya Korenelio go amogela mafoko a
a molemo; go romela Petere ka molaetsa wa poloko ko mo ditshabeng yo a sa mo
itseng--jalo he  baengele ba ba boitshepo ba diretse batho ba Modimo

Baengele ba ba tlhokomelang

Moengele yo o sireletsang o tlhophetswe molatedi mongwe le mongwe wa ga
Keresete. "Moengele wa ga Jehofa o thibelela ntlheng tsotlhe tas ba ba
mmoifang, mme o a ba golola." Mmoloki o ne a bua, a bua ka ba ba dumelang mo go
Ene: "Ko legodimong baengele ba bone ba lebile ka metlha yotlhe sefatlhego sa
Rre yo o kwa legodimong." Dipesalema 34:7; Mathaio 18:10. Batho ba Modimo, ba
le ka fa mosing o sa emeng  wa bosula wa kgosana ya lefifi, ba solofediwa
pabalelo e e sa emeng ya baengele. Tlhomamiso ya go nna jalo e a fiwa ka gore
go nale bodiredi jo bo nonofileng jwa bosula jo bo tshwanetseng go
kgatlhantshiwa--bodiredi jo bo palo ntsi, boikaeletse, e bile bo sa lape.

Baengele ba ba bosula ba kgatlhanong le mananeo a Modimo

Mewa e e bosula, ko tshimologong e ne e tlhodilwe e sena sebe, e lekana ka
tlholego, nonofo, le kgalalelo le ba ba boitshepo ba jaanong e leng barongwa ba
Modimo. Mme jaanong e ole ka ntata ya sebe, mme jaanong e tshwaragane lekunutu
go tlhoka tlotlo mo Modimong le go nyeletsa batho. E tshwaragane le Satane mo
tsogologong, ba dirisanya mo ntwa kgatlhanong le taolo ya semodimo.

Ditso tsa Testemente e kgologolo di bolela ka go nna teng ga bone, mme ka nako
ya fa Keresete a le mo lefatsheng  mewa e e maswe e ne ya supa nonofo ya one ka
tsena e e bonalang tota. Keresete o ne a tsile go rekolola motho, mme Satane
e ne  a ikemiseditse go laola lefatshe. O ne a kgonne go tsenya
disetwa mo lefatsheng lotlhe ko ntle fela ga Palestine. Kwa lefatsheng fela le
le nosi le le neng le sa ineela gotlhelele mo moraeding, Keresete a tla, A
phutolotse mabogo a Gagwe a lorato, a laletsa botlhe go bona boitshwarelo le
kagiso mo go Ene. Masomosomo a lefifi a tlhaloganya gore fa thomo ya ga
Keresete e ka atlega, puso ya bone e tlaa tla bokhutlong ka bofefo.

Gore batho ba ne ba tsenwa ke matimone go bolelwa ka tlhamalalo mo Tesetamente
e Ntsha. Batho ba ba neng ba tlhokofaditswe ba ne ba sa lwale malwetsi a
bakilweng ke tsa tlholego; Keresete o ne a kgona go lemoga bolengteng ka
tlhamalalo le bodiredi jwa mewa e e bosula. Matimona a Gadara, ditsenwa tse di
tlhomolang pelo, di suma, di phoka diphulo, di shakgetse, di ne di thubako mo
go tsone di be di baa mo diphatseng botlhe ba ba neng ba ba atamela. Go
tshologa madi ga bone, mebele ya bone e e tshwanologileng le ditlhaloganyo tse
di phadimogang di bo di tsisa kgatlhego mo kgosaneng ya lefifi. Lengwe la
matimona le le neng le laola babogi ba babogi la bua, "Leina la me ke Mophato:
gonne re bantsi." Mareko 5:9. Mo masoleng a se Roma mophato o ne o nale banna
a le fa gare ga dikete tse tharo le tse tlhano. Ka kgalemo ya ga Jesu mewa e e
bosula ya tlogela ba e ba sutlileng, e ba tlogela ba kokobetse, tlhaloganyo e
ba boetse, ba le matsetseleko. Mme matimona a digela serapa sa dikolobe mo
lewatleng, mme mo banning ba Gadara tatlhegelo ya fetwa ke masego a Keresete a
a tshetseng; Mohodisi wa legodimo a kopiwa gore a tsamaye. Bona Mathaio
8:23-34. Ka go baa molato tatlhegelo ya bone mo go Jesu, Satane a tsosa dipoifo
tsa bopelotshetlha tsa batho mme a ba itsa go reetsa mafoko a Gagwe.

Keresete a letlelela mewa e e maswe go nyeletsa dikolobe e le kgalemo mo
bajuteng ba ba neng ba ruileng diruiwa tse di sa itshekang go dira dipoelo. Fa
Keresete a ne a sa kganela matimona, a ka ba a ne a sa digela dikolobe fela, a
ka bo a digetse le batlhokomedi le bannga tsone mo lewatleng.

Mogodimo ga moo, tiragalo e  e ne ya letlelelwa gore barutwa ba tle ba iponele
bosetlhogo jwa nonofo ya ga Satane mo mothong le mo diphologolong, gore ba se
ka ba tsiediwa ke maano a gagwe. E ne e le go rata ga ga Keresete gape gore
batho ba bone nonofo ya Gagwe ya go emisa botshwara jwa ga Satane le go golola
ditshwarwa tsa gagwe. Lefa Jesu Ene A ne A tsamaya, banna ba ba neng ba
golotswe ka tsela e e gakgamatsang ba ne ba sala go bolela mautlwelobothoko a
Mopholosi wa bone.


















