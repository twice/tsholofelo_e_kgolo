Dikgogedi tse di diphatsa

Tshukatshukano e kgolo fa gare ga ga Keresete le Satane e gaufi le go
tla mo bokhutlong, mme yo o bosula o ntsifaditse maiteko a gagwe a go
fenya tiro e Keresete a e dirang mo boemong jwa motho. Go tshegetsa
batho mo lefifing le gore ba se ikotlhae go fitlhelela puelelo ya
Mmoloki e tla bokhutlong ke se a batlang go se fitlhelela. Fa go sa
kgathale go rena mo kerekeng, Satane ga a tshwenyege. Mme fa mewa e
botsa, "Ke dire eng gore ke bone poloko?" o a bo a le teng go phekisanya
nonofo ya gagwe le Keresete le go kganela tshosoetso ya Moya o
Boitshepo.

E ne ya re nako nngwe, fa baengele ba tsile go ipega fa pele ga Modimo,
Satane le ene a tla mo gare ga bone, a sa tla go obamela Kgosi ya
Bosakhutleng, fa a le go tsweledisa mananeo a gagwe a a bosula
kgatlhanong le basiami. Bona Jobe 1:6. O a ba a le teng fa batho ba
phutheganela kobamo, a bereka ka matsetseleko go laola ditlhaloganyo tsa
baobami. Fa a bona motlhanka wa Modimo a fukutsa Lokwalo, o ela tlhoko
molaetsa o a yang go o ruta. Mme a bo a dirisa bonweenwee le botsipa jwa
gagwe gore molaetsa o seka wa fitlhelela ko go ba a ba tsietsang ka yone
e ntlha e e mo molaetseng. Yo o tlhokang tlhagiso e o le go gaisa o tlaa
tlhokafala ko go tsa kgwebo kgotsa ka tsela nngwe fela o tlaa kganelwa
go reetsa molaetsa oo.

Satane o bona batlhanka ba Morena ba tshwenyegile ka ntata ya lefifi le
le apesitseng batho. O utlwa dithapelo tsa bone ba kopa tshegofatso ya
Modimo go thuba moreo wa go sa kgathala le botshwakga. Mme ka tlhoafalo
e e ntshafetseng a ba a raela batho go ineela mo dikeletsong kgotsa go
ikgotsofatsa, mme ka jalo a pipina ditshikaro tsa bone gore ba seka ba
utlwa tsone dilo tse ba tshwanetseng ke go di ithuta.

Satane o a itse gore botlhe ba ba itlhokomolosang thapelo le Baebele ba
tlaa fenngwa ke ditlhaselo tsa gagwe. Ka jalo o tla ka maano otlhe a go
sira tlhaloganya. Bathusi ba gagwe ba batona ba nna  ba le mo tirong fa
Modimo a le mo tirong. Ba tlaa bolela fa batlhanka ba ga Keresete, ba ba
tlhoafetseng e bile ba le boikgapo, ba tsieditswe kgotsa e le batsietsi.
Ke tiro ya bone go sokamisa maikaelelo a tiro nngwe le nngwe e e molemo,
ba anamisa magatwe, ba tsosa go dipelaelo mo  go ba ditlhaloganyong tse di
iseng di gole. Mme go mo pontsheng gore ke bana ba ga mang, le sekai sa
yo ba mo setseng morago, gore ba dira tiro ya ga mang. "Lo tlaa ba itse
ka maungo a bone." Mathaio 7:16, bona gape Tshenolo 12:10.

Boammaaruri bo a ntlafatsa

Motsietsi yo mogolo o nale dithuto tse e seng tsa boammaruri tse a di
baakanyeditseng go tsamaalana le ditatso tsa ba a tlaa ba senyang. Ke
leano la gagwe go tsisa mo kerekeng ba ba senang bonnete, magwane a a
tlaa rotloetsang dipelaelo le go tlhoka tumelo. Ba le bantsi ba ba
senang tumelo ya nnete mo Modimong ba dumalana le dintlha dingwe tsa
boammaruri mme go bo go tsewa gore ke bakeresete, mme ba bo ba kgona go
tsisa diphoso bare ke boammaruri. Satane o itse gore boammaruri, bo
amogetswe ka lorato, bo ntlafatsa mowa. Mme jalo a leke gore tsenya
dithamakgorwana, maaka, thuto e sele. Go tswa ko tshimologong, batlhanka
ba Modimo ba ntse ba kgatlhana le baruti ba maaka, e se fela ba bogale,
mme e le ba ba jwalang maaka a a bolaang mowa. Elija, Jeremia, Paolo, ba
ne ba ema kgatlhanong ba ba neng ba retolola batho gotswa mo Lefokong ja
Modimo. Kgololesego e e reng tumelo ya boammaruri ga e botlhokwa ya seka
ya bona lenno mo basireletsing ba ba boitshepo ba ba nnete.

Ditlhaloso tse di lotobo e bile di abelela Baebele le dipolelo tse di
ganetsanyang tsa Sekeresete ke maduo a tiro ya mmaba yo mogolo go
tlhakatlhakanya ditlhaloganyo. Tlhoka momagano le makgamu a dikereke ke
seelo sa ka fa Baebele e patelediwang ka teng go rotloetsa dithuto tsa
boithatelo.

Gore ba tle ba tshegetse dithuto tse e seng tsone, bangwe ba dirisa
ditemana tsa Baebele ba di lomologantse le tse dingwe tse di bapileng le
tsone, ba bolela bontlha bongwe jwa temana ba leka go buelela dithato tsa
bone, fa mo ba go tlogetseng mo temaneng go ganetsa sone se ba se buang.
Ka bonweenwee ja noga ba itshetlela ka fa morago ga ditemana tse di sa
tshwaraganang ba dira mo go itumedisa dikeletso tsa bone tsa senama.
Bangwe ba tsaya ditshwantsho le dipapisa, ba di tlhalosa ka fa go
eletseng ga bone, ba sa kgatlhegele gore Baebele e nne yone e
itlhalosang, mme ba bo supa fa maitsholo a bone a a sa lolamang a le ka fa
dithutong tsa Baebele.

Baebele yotlhe ke Mokaedi

Nako epe e ithuto ya Baebele e dirwang go sa rapelwa, le ka mowa wa go batla go
rutwa, dipadi tse di tlhamaletseng di tlaa pinyelelwa go tswa mo molaetseng wa
tsone wa boammaruri. Baebele yotlhe e tshwanetse go newa batho fela jaaka e
kwadilwe.

Modimo o neile lefoko le le rurifaditsweng la polelelopele; baengele le Ene tota Keresete
ba ne ba tla go itsise Daniele le Johane dilo tse di "tlaa akofang di diragala."
Tshenolo 1:1. Dilo tsa botlhokwa tse di amang poloko ya rona ga di a senolwa ka
tsela epe go tsietsa le go latlha ope ya o batlang boammaruri ka pelo ya gagwe
yotlhe. Lefoko la Modimo le tlhamaletse go botlhe ba ba le ithutang ka pelo e e
tletseng thapelo. 

Mme ka selelo, Kgololesego,* batho ba foufaditswe ke maano a mmaba wa bone. O
atlega mo go diriseng dikakanyetso tsa batho mo boemong jwa Baebele; molao wa
Modimo o kgapetswe kwa thoko; mme dikereke di ka fa tlase ga botshwarwa ja sebe
mme tsone di bolela fa di gololesegile.

Modimo o letleletse gore lesedi le le ntsi le tshelwe mo lefatsheng ka ditemogo
tsa maranyane. Mme le tsone ditlhaloganyo tse di tona, fa di sa kaelwe ke
Lefoko la Modimo, di a retelelwa mo maitekong a tsone go tlhotlhomisa botsalano
fa gare maranyane le tshenolo.

Kitso ya setho e sephatlo e bile ga e a felela; ka jalo bontsi ga bo kgone go
tshwaraganya ditebo tsa bone tsa maranyane le Baebele. Bontsi bo amogela
dikakanyetso jaaka boammaruri jwa maranyane, mme ba bo ba akanya gore Lefoko la
Modimo le ka tlhatlhobiwa ka "tsa e e bidiwang kitso, mme e se yone;" 1
Timotheo 6:20. Ka gore ga ba kgone go tlhalosa Motlhodi le ditiro tsa gagwe ka
melao ya tlholego, ditso tsa Baebele di bo di tsewa di sa ikanyege. Ba ba
belaelang Tesetamente e kgologolo le e ntsha go le gantsi ba a fetelela ba bo
ba belaela le go nna ga Modimo. Ba tlogetse boitshwarelelo jwa bone, ba bo ba
kgothakgothwa ke mafika a botlhokatumelo.

Ke botswerere jwa ditsietso tsa ga Satane go tshegetsa batho mo go
pholetheng ka se Modimo a sa se itseseng. Losifara o ne a tlhoka kgotsofalo ka
gonne o ne a sa bolelelwa diphiri tsa Modimo tsotlhe, mme a itlhokomolosa tse di neng
di senotswe. Jaanong o leka go tsenya batho mowa o o tshwanang le go ba gogela
go ikgatholosa ditaelo tsa Modimo tse di tlhamaletseng.

*Go amogela kakanyo e nngwe le nngwe fela go sa kgathasalesege gore a e
dumalana le Baebele.*

Boammaruri bo ganwa ka ntlha ya bo tsenya mokgoro

Ka mo dithuto di se nang boikgapo le bomodimo, ke ka mo di amogelwang ka teng.
Satane o iketleeleditse go naya tse di elediwang ke pelo, mme a bo a tsenya
tsietso mo boemong jwa nnete. Ke gone ka mo sepapa se neng sa bona nonofo ya sone
mo ditlhaloganyong tsa batho. Mme ka go gana nnete ka e tsenya mokgoro,
Diphuthego tse e seng tsa se roma di tsamaya mo tseleng e e tshwananang. Botlhe
ba ba ithutang tshiamelo le molao, gore ba seka ba fapaana le lefatshe, ba tlaa
tlogelwa go amogela "dithuto tse di senyang". 2 Peter 2:1. Yo o tlaa lebelang
tsietso ka letshogo o tlaa amogela e nngwe. *


Diphoso tse di kotsi

Nngwe ya bodiredi jo bo atlegileng ya motsietsi yo mogolo ke dikgakgamatso tsa
maaka tsa sedimo. Jaaka fa batho ba gana nnete ba wela mo tsietsong.

Phoso e nngwe ke thuto e e ganetsang bomodimo jwa ga Keresete, e bolela fa A ne
A sa tshele pele ga A tla mo lefatsheng leno. Kakanyetso e e ganetsa mafoko a
Mmoloki wa rona a a buang ka botsalano ja gagwe le Rara le go tshela pele ga A
tla mo lefatsheng. E nyatsa tumelo mo Baebeleng e le tshenolo ya Modimo. Fa
batho ba ganetsa bosupedi jwa Baebele fa e bua ka bomodimo jwa ga Keresete, ga
gona mosola go ganetsanya le bone; ga gona kgang, le fa e katswa e utlwala
jang, e e tlaa a ba fetolang. Ga gona ope yo o dumelang phoso yo o ka
tlhaloganyang Keresete ka boammaruri kgotsa ka leano la Modimo la thekololo ya
motho.

Mme phoso e nngwe ke tumelo ya gore Satane ga a tshele, mme leina la gagwe le
dirisiwa fela mo Baebeleng go supa dikakanyo le dikeletso tsa batho tse di
bosula.

Thuto ya gore gotla ga ga Keresete ga bobedi go raya go tla ko mongweng le
mongwe fa a a swa ke sedirisiwa se se faposang ditlhaloganyo mo go tleng ga
gagwe ka sebele ka maru a legodimo. Satane ka jalo he o ntse a re, "Bonang, o
mo mantlwaneng a a kwa teng" (bona Mathaio 24:23-26), mme bontsi bo latlhegile
ka go amogela tsietso e.

Batho ba dithutego tsa maranyane ba bolela fa go se kake ga nna le karabo ya nnete
e araba thapelo; mo e tlaa bo e le go ganetsa molao wa tlholego--kgakgamatso,
dikgakgamatso ga di o. Lobopo, fa ba bua, lo laola ke melao e e sa fetolweng,
mme le Ene Modimo ka sebele ga a kake a dira sepe se se kgatlhanong le melao e.
Ka jalo ba supa Modimo a kganelwa ke melao ya Gagwe--mo e kare melao ya
semodimo ga e letlelele kgololesego ya semodimo.

A dikgakgamatso di ne di sa dirwe ke Keresete le Baapostoloi ba gagwe? E ne
Mmoloki o eletsa go reetsa thapelo ya tumelo fela jaaka a ne a dira fa a ne a
tsamaya mo lefatshing le. Tsa tlholego di dirisanya le tse di fetileng
tlholego. Ke karolo ya leano la Modimo gore neela, ka karabo ya thapelo ya
tumelo, se a neng a ka se re neele fa re ne re sa kope.

Tlhoka tumelo mo Baebeleng

Dithuto tse e seng tsone mo dikerekeng di ntsha mekono e e neng e beile ke
Lefoko la Modimo. Ga se ba bantsi ba emang ka go gana nnete e nngwefela. Bontsi
bo beela fa thoko tshetla morago ga e nngwe ya nnete, go fitlhela ba tlhoka
tumelo gotlhelele.

Diphoso tsa dithuto tsa Modimo tse tlwaelesegileng di bakile gore mewa e mentsi
e nne babelaedi. Ga go kgonege mo go bone go amogela dithuto tse di rumolang
bokgoni jwa bone jwa go lemoga katlholo, mautlwelobotlhoko, le molemo. Ka tsone
tse di supiwa fa ele dithuto tsa baebele, ba bo gana go e amogela e le lefoko
ja Modimo.

Lefoko la Modimo ga le ikanngwe ka gore le kgalema le bo le bona sebe molato.
Ba ba sa eletseng go obamela ditlhokego tsa lone ba leka ka thata go thankgola
taolo ya lone. Ke bale bantsi ba ba sa dumeleng gore ba tle ba bone seipato sa
go itlhokomolosa se ba tshwanetseng go se dira. Ba bangwe, ba rata go nna fela
mme ba sa batle sepe se se lopang boikgapo, ba a tuma gotwe ba botlhale ka ba
kgala Baebele.

*Mo bukeng e e feletseng, The Great Controversy (Tshukatshukano e kgolo),
babadi ba tlaa fitlhela ka fa bontsi jwa Sekeresete bo neng jwa felela bo dule
ka bonya mo dithutong tsa Baebele.*

Ba le bantsi ba tseela gore ke selo se se siameng go nna ka fa letlhakoreng la
go tlhoka tumelo, go belaela, le gore ga gona Modimo. Mme ka fa teng ga tebego
ya bone go tlaa fitlhelwa go ikgodisa le go e ikanya. Ba le bantsi ba itumelela
go batla sengwe mo Baebeleng go tlhakatlhakanya ditlhaloganyo tsa ba bangwe. Ba
bangwe ko ntlheng ba nganga go tswa ka fa letlhakoreng le le phoso fela ka
ntata ya go rata kganetsanyo. Mme fa ba sena go supa botlhoka tumelo, ba felela
ba tshwaragana le ba ba sa boifeng Modimo.

Bosupi jo bo lekaneng

Modimo o file bopaki jo bo lekaneng Mo Lefokong ja Gagwe gore popego ya jone e
tswa ko Modimong. Mme ditlhaloganyo tsa di nang le phelelo di a tlhaela go ka
tlhaloganya maikaelelo a yo O senang bokhutlo. "Dikatlholo tsa One ga di
fopholesege jang, le ditsela tsa One ga di tlhotlhomisege jang!" Baroma 11:33.
Lefa go ntse jalo, re ka lemoga lorato lo lo senang bofelelo le mautlwelobotlhoko
a tshwaraganye le nonofo e e sa khutleng. Rraarona yo O kwa legodimong o tlaa
re senolela mo go re siametseng gore re go itse; go feta foo re tshwanetse ra
ikanya Letsogo le le maatla a senang bolekanyetso, Pelo e e tletseng lorato.

Modimo ga a na a ntsha dipato tsotlhe tsa botlhoka tumelo. Botlhe ba ba batlang
dikgogetsi tsa go anega dipelaelo tsa bone ba tlaa di bona. Le ba ba ganang go
ineela go fitlhelela dikgoreletsi tsotlhe di ntshiwa ga ba na go fitlha kwa
leseding. Pelo e e sa shafadiwang e bobaba kgatlhanong le Modimo. Mme tumelo e
tlhotlhelediwa ke Moya o o Boitshepo mme e be e phopoma fa e ratiwa. Ga gona
motho yo o ka nonofang mo tumelong a sa tsenye maiteko a tseneletseng. Fa batho
ba itetlelela go batla diphoso, ba tlaa bona dipelaelo tsa bone di rurifalediwa
pele.

Mme ba ba belaelang ba bo ba sa tshepe tlhomamiso ya tshegofatso ya Gagwe ba
swabisa Keresete. Ke ditlhare tse di sa ungweng tse di sirang ditlhare tse
dingwe lesedi, di baka gore di korobele ka fa tlase ga moruti o o tsididi. Tiro
ya botshelo ya batho ba e tlaa bonala e le bosupi jo bo sa feleng kgatlhanong
le bone.

Go nale tsela e le nosi fela go e sala morago mo go ba ele go reng ka mmaanete
ba batla go gololwa mo go belaeleng. Go nale go botsolotsa se ba sa se
tlhaloganyeng, a ba tsibogele lesedi le le setseng le ba phatsimela, mme ba
tlaa amogela lesedi le legolo.

Satane o ka supa se se ratileng go tshwana le boammaaruri gore se tsietse ba ba
eletsang go tsiediwa, ba ba ratang go gana setlhabelo se se tlhokwang ke
boammaaruri. Mme ga go kgonego gore Satane a tshegetsa ka fa tlase ga nonofo ya
gagwe mowa o o batlang ka pelo e e phepha, go sa kgathalesego ditlamorago, go
itse boammaruri. Keresete ke boammaaruri, ke "Lesedi le le bonesang motho
mongwe le mongwe, mme la bo le tla mo lefatsheng." "Fa motho le fa e le mang a
rata go dira go rata ga gagwe, o tlaa itse ka ga thuto." Johane 1:9; 7:17.

Jehofa o letlelela batho ba Gagwe go tlelwa ke dithaelo tse di fisang, mme e se
ka gore o kgatlhwa ke tlhorisego ya bone, mme ka gore go le botlhokwa mo
phenyong ya bone ya bofelo. O ka seke, ka mokgwa o le mongwe wa Kgalalelo ya
Gagwe, a ba sireletse mo thaelong, go nne mosola wa teko ke go ba baakanyetsa
go gana dikokiso tsa bosula. Le fa e le batho ba ba bosula kgotsa matimone a ka
se kganelele Modimo mo bathong ba gagwe fela fa ba ipolela ba bo ba tlogela
maleo a bone ba itshwarelela ka ditsholofetso tsa gagwe. Thaelo nngwe le nngwe,
e le mo pontsheng kgotsa mo sephiring, e ka ganwa ka katlego, "Ga se ka thata,
le fa ele ka nonofo, fa e se ka mowa Wame, go bua Jehofa wa masomosomo."
Sekaria 4:6.

"Mang yo o tlaa lo utlwisang botlhoko, fa lo tlhoafaletse se se molemo?" 1
Petere 3:13. Satane o itse sentle gore motho yo o bokoa fa a le mo go Keresete
o tlhola masomosomo a lefifi. Ka jalo o senka go gogela masole a mokgoro go
tswa fa boremelelong jo bo nonofileng jwa bone, e ne a laletse, a iketleeleditse go
nyeletsa botlhe ba gatang fa patlelong ya gagwe. Fela ka go ikaegeng mo
Modimong le kutlo mo ditaolong tsotlhe tsa Gagwe ke gone re ka sireletsegang.

Ga gona motho yo o sireletsegileng letsatsi kgotsa oura kwa ntle ga
thapelo. Kopa Morena botlhale jwa go tlhaloganya Lefoko la Gagwe. Satane ke
moitseanape mo kinolong ya ditemana tsa Baebele, a tsenya tlhaloso ya gagwe mo
ditemaneng tsholofelo ya gagwe e le gore diga. Re tshwanetse go ithuta ka pelo
e e ikobileng. Re tshwanetse go disa kgatlhanong le di dirisiwa tsa ga
Satane, re tshwanetse go rapela ka tumelo re sa eme: "O seka wa re isa mo
thaelong." Mathaio 6:13.





