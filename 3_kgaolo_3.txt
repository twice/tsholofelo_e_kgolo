Dikgogedi tse di Diphatsa

Tshukatshukano e kgolo fa gare ga ga Keresete le Satane e gaufi le go tla
bokhutlong, mme yo o bosula o ntsifaditse maiteko a gagwe a go fenya tiro e
Keresete a e dirang mo boemong jwa motho. Go tshegetsa batho mo lefifing le gore
ba se ikotlhae go fitlhelela puelelo ya Mmoloki e tla bokhutlong ke se a batlang
go se fitlhelela. Fa go sa kgathale go rena mo kerekeng, Satane ga a tshwenyege.
Mme fa mewa e botsa, "Ke dire eng gore ke bone poloko?" o a bo a le teng go
phekisanya nonofo ya gagwe le Keresete le go kganela tshosoetso ya Moya o
Boitshepo.

E ne ya re nako nngwe, fa baengele ba tsile go ipega fa pele ga Modimo, Satane
le ene a tla mo gare ga bone, a sa tla go obamela Kgosi ya Bosakhutleng, fa e se
go tsweledisa mananeo a gagwe a a bosula kgatlhanong le basiami. Bona Jobe 1:6.
O a ba a le teng fa batho ba phutheganela kobamo, a bereka ka matsetseleko go
laola ditlhaloganyo tsa baobami. Fa a bona motlhanka wa Modimo a fukutsa
Lokwalo, o ela tlhoko molaetsa o a yang go o ruta. Mme a bo a dirisa bonweenwee
le botsipa jwa gagwe gore molaetsa o seka wa fitlhelela kwa go ba a ba tsietsang
ka yone e ntlha e e mo molaetseng. Yo o tlhokang tlhagiso e o le go gaisa o tlaa
tlhokiwa ke tsa kgwebo kgotsa ka tsela nngwe fela o tlaa kganelwa go reetsa
molaetsa oo.

Satane o bona batlhanka ba Morena ba tshwenyegile ka ntata ya lefifi le le
apesitseng batho. O utlwa dithapelo tsa bone ba kopa tshegofatso ya Modimo go
kgaola morao wa go sa kgathala le botshwakga. Mme ka tlhoafalo e e ntshafetseng
a ba a raela batho go ineela mo dikeletsong kgotsa go ikgotsofatsa, mme ka jalo
a pipina ditshikaro tsa bone gore ba seka ba utlwa tsone dilo tse ba
tshwanetsweng ke go di ithuta.

Satane o a itse gore botlhe ba ba itlhokomolosang thapelo le Baebele ba tlaa
fenngwa ke ditlhaselo tsa gagwe. Ka jalo o tla ka maano otlhe a go sira
tlhaloganyo. Bathusi ba gagwe ba batona ba nna ba le mo tirong fa Modimo a le mo
tirong. Ba tlaa bolela fa batlhanka ba ga Keresete, ba ba tlhoafetseng e bile ba
le boikgapo, ba tsieditswe kgotsa e le batsietsi. Ke tiro ya bone go sokamisa
maikaelelo a tiro nngwe le nngwe e e molemo, ba anamisa magatwe, ba tsosa
dipelaelo mo go ba ditlhaloganyong tse di iseng di gole. Mme go mo pontsheng
gore ke bana ba ga mang, le sekai sa yo ba mo setseng morago, gore ba dira tiro
ya ga mang. "Lo tlaa ba itse ka maungo a bone." Mathaio 7:16, bona gape Tshenolo
12:10.

Boammaaruri bo a Ntlafatsa

Motsietsi yo mogolo o nale dithuto tse e seng tsa boammaaruri tse a di
baakanyeditseng go tsamaalana le ditatso tsa ba a tlaa ba senyang. Ke leano la
gagwe go tsisa mo kerekeng ba ba senang bonnete, magwane a a tlaa rotloetsang
dipelaelo le go tlhoka tumelo. Ba le bantsi ba ba senang tumelo ya nnete mo
Modimong ba dumalana le dintlha dingwe tsa boammaaruri mme go bo go tsewa gore
ke bakeresete, mme ba bo ba kgona go tsisa diphoso bare ke boammaaruri. Satane o
itse gore boammaaruri, bo amogetswe ka lorato, bo ntlafatsa mowa. Mme jalo a
leke gore tsenya dithamakgorwana, maaka, thuto e sele. Go tswa kwa tshimologong,
batlhanka ba Modimo ba ntse ba kgatlhana le baruti ba maaka, e se fela ba
bogale, mme e le ba ba jwalang maaka a a bolayang mowa. Elija, Jeremia, Paolo,
ba ne ba ema kgatlhanong ba ba neng ba retolola batho gotswa mo Lefokong la
Modimo.  Kgololesego e e reng tumelo ya boammaaruri ga e botlhokwa ya seka ya
bona lenno mo basireletsing ba ba boitshepo ba ba nnete.

Ditlhaloso tse di lotobo e bile di abelela Baebele le dikakanyetso tse di
ganetsanyang tsa Sekeresete ke maduo a tiro ya mmaba yo mogolo go
tlhakatlhakanya ditlhaloganyo. Go tlhoka momagano le makgamu a dikereke go bakwa
gantsi ke ka fa Baebele e sokamisiwang ka teng go dumalana le dithuto tsa
boithatelo.

Gore ba tle ba tshegetse dithuto tse e seng tsone, bangwe ba dirisa ditemana tsa
Baebele ba di lomologantse le moono wa tse di bapileng le tsone, ba bolela
bontlha bongwe jwa temana ba leka go buelela dithato tsa bone, fa mo ba go
tlogetseng mo temaneng go ganetsa se ba buang ka sone. Ka bonweenwee jwa noga ba
ikepela ka ditemana tse di sa tshwaraganang ba dira jaana go itumedisa dikeletso
tsa bone tsa senama. Bangwe ba tsaya ditshwantsho le dipapisa, ba di tlhalosa ka
fa go eletseng ga bone, ba sa kgatlhegele gore Baebele e nne yone e itlhalosang,
mme ba bo supa ditsiabadimo tsa bone jaaka dithuto tsa Baebele.

Baebele yotlhe ke Mokaedi

Nako tsotlhe tse Baebele e ithutiwang kwa ntle ga mowa wa thapelo, le mowa o o
ikemiseditseng go rutwa, ditemana tse di tlhamaletseng di tsile go sokamisiwa go
tswa mo molaetseng wa tsone wa boammaaruri. Baebele yotlhe e tshwanetse go newa
batho fela jaaka e balega.

Modimo o neile lefoko le le rurifaditsweng la polelelopele; baengele le Ene tota
Keresete ba ne ba tla go itsise Daniele le Johane dilo tse di "tlaa akofang di
diragala." Tshenolo 1:1. Dilo tsa botlhokwa tse di amang poloko ya rona ga di a
senolwa ka tsela epe go tsietsa le go latlha ope ya o batlang boammaaruri ka
pelo ya gagwe yotlhe. Lefoko la Modimo le tlhamaletse go botlhe ba ba le
ithutang ka pelo e e tletseng thapelo. 

Mme ka selelo, Teseletso,* batho ba foufaditswe ke maano a mmaba wa bone. O
atlega mo go diriseng dikakanyetso tsa batho mo boemong jwa Baebele; molao wa
Modimo o kgapetswe kwa thoko; mme dikereke di ka fa tlase ga botshwarwa ja sebe
mme tsone di bolela fa di gololesegile.

Modimo o letleletse gore lesedi le le ntsi le tshelwe mo lefatsheng ka ditemogo
tsa maranyane. Mme le tsone ditlhaloganyo tse di tona, fa di sa kaelwe ke Lefoko
la Modimo, di a retelelwa mo maitekong a tsone go tlhotlhomisa botsalano fa gare
maranyane le tshenolo.

Kitso ya setho e sephatlo e bile ga e a felela; ka jalo bontsi ga bo kgone go
tshwaraganya ditebo tsa bone tsa maranyane le Baebele. Bontsi bo amogela
dikakanyetso fela jaaka boammaaruri jwa maranyane, mme ba bo ba akanya gore
Lefoko la Modimo le ka tlhatlhobiwa ka "tsa e e bidiwang kitso, mme e se yone;"
1 Timotheo 6:20. Ka gore ga ba kgone go tlhalosa Motlhodi le ditiro tsa gagwe ka
melao ya tlholego, ditso tsa Baebele di bo di tsewa di sa ikanyege. Ba ba
belaelang Tesetamente e kgologolo le e ntsha go le gantsi ba a fetelela ba bo ba
belaela le go nna teng ga Modimo. Ba tlogetse boitshwarelelo jwa bone, ba bo ba
kgothakgothwa ke mafika a botlhokatumelo.

Ke botswerere jwa ditsietso tsa ga Satane go tshegetsa batho mo go pholetheng ka
se Modimo a sa se itseseng. Losifara o ne a tlhoka kgotsofalo ka gonne o ne a sa
bolelelwa diphiri tsotlhe tsa maikaelelo a Modimo, mme a itlhokomolosa tse di
neng di senotswe. Jaanong o leka go tsenya batho mowa o o tshwanang le go ba
gogela go ikgatholosa ditaelo tsa Modimo tse di tlhamaletseng.

*Go amogela kakanyo e nngwe le nngwe fela go sa kgathasalesege gore a e dumalana
le Baebele.*

Boammaaruri bo Ganwa ka Ntlha ya bo Tsenya Mokgoro

Ka mo dithuto di se nang boikgapo le bomodimo ka teng, ke gone ka mo bontsi bo
di amogelang ka teng. Satane o iketleeleditse go naya tse di elediwang ke pelo,
mme a bo a tsenya tsietso mo boemong jwa nnete. Ke gone ka mo sepapa se neng sa
bona nonofo ya sone mo ditlhaloganyong tsa batho. Mme ka go gana nnete ka e
tsenya mokgoro, Diphuthego tse e seng tsa Seroma di tsamaya mo tseleng e e
tshwanang. Botlhe ba ba ithutang tshiamelo le meila, gore ba seka ba fapaana le
lefatshe, ba tlaa tlogelwa go amogela "dithuto tse di senyang". 2 Peter 2:1.  Yo
o lebelelang tsietso e nngwe ka letshogo o tlaa amogela e nngwe. *

Diphoso tse di Kotsi

Nngwe ya bodiredi jo bo atlegileng jwa motsietsi yo mogolo ke dikgakgamatso tsa
maaka tsa sedimo. Jaaka fa batho ba gana nnete ba wela mo tsietsong.

Phoso e nngwe ke thuto e e ganetsang bomodimo jwa ga Keresete, e bolela fa A ne
A sa tshele pele ga A tla mo lefatsheng leno. Kakanyetso e e ganetsa mafoko a
Mmoloki wa rona a a buang ka botsalano ja gagwe le Rara le go tshela pele ga A
tla mo lefatsheng. E nyatsa tumelo mo Baebeleng e le tshenolo go tswa kwa
Modimong. Fa batho ba ganetsa bosupedi jwa Baebele fa e bua ka bomodimo jwa ga
Keresete, ga gona mosola go ganetsanya le bone; ga gona kgang, le fa e katswa e
utlwala jang, e e tlaa ba fetolang. Ga gona ope yo o dumelang phoso e yo o ka
tlhaloganyang Keresete ka boammaaruri kgotsa ka leano la Modimo la thekololo ya
motho.

Mme phoso e nngwe ke tumelo ya gore Satane ga a tshele, mme leina la gagwe le
dirisiwa fela mo Baebeleng go supa dikakanyo le dikeletso tsa batho tse di
bosula.

Thuto ya gore gotla ga ga Keresete ga bobedi go raya go tla kwa mongweng le
mongwe fa a a swa ke sedirisiwa se se faposang ditlhaloganyo mo go tleng ga
gagwe ka sebele ka maru a legodimo. Satane ka jalo he o ntse a re, "Bonang, o mo
mantlwaneng a a kwa teng" (bona Mathaio 24:23-26), mme bontsi bo latlhegile ka
go amogela tsietso e.

Batho ba dithutego tsa maranyane ba bolela fa go se kake ga nna le karabo ya
nnete e araba thapelo; mo e tlaa bo e le go ganetsa molao wa
tlholego--kgakgamatso, dikgakgamatso ga di yo. Lobopo, fa ba bua, lo laolwa ke
melao e e sa fetogeng, mme le Ene Modimo ka sebele ga a kake a dira sepe se se
kgatlhanong le melao e. Ka jalo ba supa Modimo a kganelwa ke melao ya
Gagwe---jaaka e kare melao ya semodimo ga e letlelele kgololesego ya semodimo.

A dikgakgamatso di ne di sa dirwe ke Keresete le Baapostoloi ba gagwe? Ene
Mmoloki o eletsa go reetsa thapelo ya tumelo fela jaaka a ne a dira fa a ne a
tsamaya mo lefatshing le. Tsa tlholego di dirisanya le tse di fetileng tlholego.
Ke karolo ya leano la Modimo gore neela, ka karabo ya thapelo ya tumelo, se a
neng a ka se re neele fa re sa se kope.

Go Belaela Baebele

Dithuto tse e seng tsone mo dikerekeng di ntsha mekono e e neng e beile ke
Lefoko la Modimo. Ga se ba bantsi ba emang ka go gana nnete e nngwefela. Bontsi
bo beela fa thoko tshetla morago ga tshetlha ya nnete, go fitlhela ba tlhoka
tumelo gotlhelele.

Diphoso tsa dithero tse tumileng di bakile gore mewa e mentsi e nne babelaedi.
Ga go kgonege mo go bone go amogela dithuto tse di tlhapatsang maitemogelo a
bone a katlholo, mautlwelobotlhoko, le molemo. Mme ka tsone tse di supiwa fa ele
dithuto tsa baebele, ba gana go e amogela e le lefoko ja Modimo.

Lefoko la Modimo le lebelelwa ka go tlhoka tshepo ka gore le kgalema le bo le
bona sebe molato.  Ba ba sa eletseng go obamela ditlhokego tsa lone ba leka ka
thata go thankgola taolo ya lone. Bale bantsi ba nna batlhokatumelo gore ba tle
ba bone seipato sa go itlhokomolosa se ba tshwanetseng go se dira. Ba bangwe, ba
rata go nna fela mme ba sa batle sepe se se lopang boikgapo, ba bona tumo ya
botlhale ka go kgala Baebele. 

*Mo bukeng e e feletseng, The Great Controversy (Tshukatshukano e kgolo), babadi
ba tlaa fitlhela ka fa bontsi jwa Sekeresete bo neng jwa felela bo dule ka bonya
mo dithutong tsa Baebele.*

Ba le bantsi ba tseela gore ke selo se se siameng go nna ka fa letlhakoreng la
go tlhoka tumelo, go belaela, le gore ga gana Modimo. Mme ka fa tlase ga tebego
ya bone go tlaa fitlhelwa go ikgodisa le go e ikanya. Ba le bantsi ba itumelela
go batla sengwe mo Baebeleng go tlhakatlhakanya ditlhaloganyo tsa ba bangwe. Ba
bangwe kwa ntlheng ba nganga go tswa ka fa letlhakoreng le le phoso fela ka
ntata ya go rata kganetsanyo. Mme fa ba sena go supa botlhoka tumelo, ba felela
ba tshwaragana le ba ba sa boifeng Modimo.

Bosupi jo bo Lekaneng

Modimo o file bopaki jo bo lekaneng Mo Lefokong ja Gagwe gore popego ya jone e
tswa kwa Modimong. Mme ditlhaloganyo tsa di nang le phelelo di a tlhaela go ka
tlhaloganya maikaelelo a yo O senang bokhutlo. "Dikatlholo tsa One ga di
fopholesege jang, le ditsela tsa One ga di tlhotlhomisege jang!" Baroma 11:33.
Lefa go ntse jalo, re ka lemoga lorato lo lo senang bofelelo le
mautlwelobotlhoko a tshwaraganye le nonofo e e sa khutleng. Rraarona yo O kwa
legodimong o tlaa re senolela mo go re siametseng gore re go itse; go feta foo
re tshwanetse ra ikanya Letsogo le le maatla a senang bolekanyetso, Pelo e e
tletseng lorato.

Modimo ga a ketla a ntsha dipato tsotlhe tsa botlhokatumelo. Botlhe ba ba
batlang dikgogetsi tsa go anega dipelaelo tsa bone ba tlaa di bona. Le ba ba
ganang go ineela go fitlhelela dikgoreletsi tsotlhe di ntshiwa ga ba na go
fitlha kwa leseding. Pelo e e sa shafadiwang e bobaba kgatlhanong le Modimo. Mme
tumelo e tlhotlhelediwa ke Moya o o Boitshepo mme e tlaa phopoma jaaka e ratiwa.
Ga gona motho yo o ka nonofang mo tumelong a sa tsenye maiteko a tseneletseng.
Fa batho ba itetlelela go batla diphoso, ba tlaa bona dipelaelo tsa bone di
rurifalediwa pele.

Mme ba ba belaelang le go sa tshepe tlhomamiso ya tshegofatso ya Gagwe ba
swabisa Keresete. Ke ditlhare tse di sa ungweng tse di sirang ditlhare tse
dingwe lesedi, di baka gore di korobele ka fa tlase ga moruti o o tsididi. Tiro
ya botshelo ya batho ba e tlaa bonala e le bosupi jo bo sa feleng kgatlhanong le
bone.

Go nale tsela e le nosi fela e e ka salwang morago ke bao ba ba batlang ka pelo
yotlhe go gololwa mo dipelaelong. Go nale go botsolotsa se ba sa se
tlhaloganyeng, a ba tsibogele lesedi le le setseng le ba phatsimela, mme ba tlaa
amogela lesedi le legolo.

Satane o ka supa se se ratileng go tshwana le boammaaruri gore se tsietse ba ba
eletsang go tsiediwa, ba ba ratang go gana setlhabelo se se tlhokwang ke
boammaaruri. Mme ga go kgonege gore Satane a tshegetse ka fa tlase ga nonofo ya
gagwe mowa o o batlang ka nnete, go sa kgathalesege ditlamorago, go itse
boammaaruri. Keresete ke boammaaruri, ke "Lesedi le le bonesang motho mongwe le
mongwe, mme la bo le tla mo lefatsheng." "Fa motho le fa e le mang a rata go
dira go rata ga gagwe, o tlaa itse ka ga thuto." Johane 1:9; 7:17.

Jehofa o letlelela batho ba Gagwe go tlelwa ke dithaelo tse di fisang, mme e se
ka gore o kgatlhwa ke tlhorisego ya bone, mme ka gore go le botlhokwa mo
phenyong ya bone ya bofelo. O ka seke, go tsamaisana le Kgalalelo ya Gagwe, a ba
sireletse mo thaelong, go nne mosola wa teko ke go ba baakanyetsa go gana
dikokiso tsa bosula. Batho ba ba bosula kgotsa matimone ba ka se kganele
bolengteng jwa Modimo mo bathong ba gagwe fela fa ba ipolela ba bo ba tlogela
maleo a bone ba itshwarelela ka ditsholofetso tsa gagwe. Thaelo nngwe le nngwe,
e le mo pontsheng kgotsa mo sephiring, e ka ganwa ka katlego, "Ga se ka thata,
le fa ele ka nonofo, fa e se ka mowa Wame, go bua Jehofa wa masomosomo." Sekaria
4:6.

"Mang yo o tlaa lo utlwisang botlhoko, fa lo tlhoafaletse se se molemo?" 1
Petere 3:13. Satane o itse sentle gore motho yo o bokoa fa a le mo go Keresete o
tlhola masomosomo a lefifi. Ka jalo o senka go gogela masole a mokgoro go tswa
fa boremelelong jo bo nonofileng jwa bone, e ne a laletse, a iketleeleditse go
nyeletsa botlhe ba gatang fa patlelong ya gagwe. Ke fela mo go ikaegeng mo
Modimong le kutlo mo ditaolong tsotlhe tsa Gagwe re ka sireletsegang.

Ga gona motho yo o sireletsegileng letsatsi kgotsa oura kwa ntle ga thapelo.
Kopa Morena botlhale jwa go tlhaloganya Lefoko la Gagwe. Satane ke moitseanape
mo kinolong ya ditemana tsa Baebele, a tsenya tlhaloso ya gagwe mo ditemaneng ka
tsholofelo ya gore diga. Re tshwanetse go ithuta ka pelo e e ikobileng. Re
tshwanetse go disa kgatlhanong le di dirisiwa tsa ga Satane, re tshwanetse go
rapela ka tumelo re sa eme: "O seka wa re isa mo thaelong." Mathaio 6:13.





