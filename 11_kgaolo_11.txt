Kgaolo 11--- Phenyo ya Lorato

Kwa bofelelong jwa dingwaga tse di sekete,* Keresete o boela mo lefatsheng a
patilwe ke babolokwa le bontsintsi jwa baengele. O laola gore baikepi ba ba
suleng ba tsoge go tla ba amogela bokhutlo ya bone. Ba a tsoga, ba sena palo
jaaka moshawa wa lewatle, ba nale matlhasedi a bolwetse le loso. A pharologanyo
mo go ba ba tsositsweng mo tsogong ya ntlha.

Leitlho lengwe le lengwe le retologa go bona kgalalelo ya Morwa Modimo. Ka
lentswe le lengwefela masomosomo a baikepi a a goeletsa: "A go bakwe ene yo o
tlang mo leineng la Morena." Mathaio 23:39. Ga se go bo rata go bua jaana.
Maatla a boammaaruri ke one a ntshang mafoko go tswa mo dipounameng tse di sa
batleng. Jaaka baikepi ba ne ba tsena mo mabitleng, ba tswa ka bo baba jo bo sa
fetogang kgatlhanong le Keresete le mowa o o tshwanang wa tsuololo, Ga ba na go
nna le sebaka se sengwe sa go baakanya matshelo a bone a a fetileng.

Go bua moporofeta: "Dinao tsa gagwe di tlaa ema mo thabeng ya Matlhware,...mme
Thaba ya Matlhware ya fatogana ka bogare." Sekaria 14:4. Jaaka Jerusalema yo
mosha a fologa a tswa kwa legodimong, o nna fa lefelong le le baakantsweng gale,
mme Keresete, le batho ba Gagwe le baengele, ba tsena mo motseng o o boitshepo.

Fa a ne a sa kganetswe mo tirong ya gagwe ya tsietso, kgosana ya bosula e ne e
sulafaletswe le go kgobega marapo, mme fa a bona baikepi ba ba suleng ba tsosiwa
le go bona matshwititshwiti mo letlhakoreng la gagwe, ditsholofelo tsa gagwe di
tsoga sesha. O ikaelela go sa ineela mo tshukatshukanong e kgolo. O tlaa laola
balatlhegi ka fa tlase ga banera ya gagwe. Mo go ganeng Keresete ba amogetse
puso ya moetelepele wa tsuololo, ba ikemiseditse go dira go rata gagwe. Mme, a
ise a latlhe boferefere jwa gagwe jwa pele, ga a itshupe fa e le Satane. O
ipolela fa e le mong wa lefatshe wa nnete yo boswa jwa gagwe bo kgophotsweng mo
go ene. O itshupa e le morekolodi, a tlhomamisetsa ba ba tsietsegileng ba ba ka
fa tlase ga taolo ya gagwe gore nonofo ya gagwe ke yone e e batsositseng mo
diphupung. Satane o nonotsha ba ba bokoa, le go sosoetsa botlhe ka nonofo ya
gagwe go ba etelela pele go gapa motse wa Modimo. O supa di dikadike tse di se
nang palo tse di tsositsweng mo losong, le go bolela gore jaaka mogogi wa bone o
kgona go busetsa setulo sa gagwe sa bogosi le bogosi jwa gagwe.

Mo boidiiding jo go nale ba ba tshedileng ka lobaka ba tshedile pele ga
morwalela, banna ba ba tshabileng monyo ba le botlhale jo bogolo; banna ba
ditiro tsa bone di ne tsa baka lefatshe gore le obamele botlhale jwa bone, mme
ba bosetlhogo le bosula jwa ditiro tsa bone tsa botlhale di bakileng Modimo go
ba nyeletse mo tlholong ya Gagwe. Go nale dikgosi le baeteledipele ba matsholo
ba ba isekeng ba latlhegelwe ke ntwa. Mo losong ga baa nna le phetogo epe. Jaaka
ba tswa mo phupung, ba laolwa ke keletso e e tshwanang ya go fenya e e neng e ba
busa pele ga ba a swa.

Tlhaselo ya Bofelo Kgatlhanong le Modimo

Satane o thulanya ditlhogo le banna ba ba diganka. Ba bolela fa letsholo le le
mo teng ga motse le le lebotlana fa le bapisiwa le la bone mme jalo le ka
fenngwa. Badiri ba dinatla ba aga di dirisiwa tsa ntwa. Baetelepedipele ba
masole ba rulaganya banna ba ntwa ka ditlhopa le makgamu.

Kwa bofelong taolo ya go gatela pele e a ntshiwa, mme masomosomo a a senang palo
a gatela pele, letsholo le le gaisang matsholo a dingwaga tshotlhe a kopantswe.
Satane a digoga ko tlhogong, dikgosi le batlhabani mo motseletseleng wa gagwe.
Ka matsetseleko a sesole mela ya batlhabani e gatela pele mo godimo ga lefatshe
le le phatlogileng ba ya kwa motsing wa Modimo. Ka taolo ya ga Jesu, dikgoro tsa
Jerusalema yo mosha di a tswalwa, mme matsholo a ga Satane a ipaakanyetsa go
tlhasela.

Jaanong Keresete o bonalo mo ponong ya baba ba Gagwe. Sekgala kwa godimo ga
motse, mo godimo ga motheo o o dirilweng ka gouta e phatsimang, go nale setulo
sa bogosi. Mo godimo ga setulo se se sa bogosi go ntse Morwa Modimo, mme go mo
dikologa ke ba ba ka fa tlase ga taolo ya bogosi jwa Gagwe. Kgalalelo ya Rara yo
o Sakhutleng e apesitse Morwae. Kgalalelo ya bolengteng jwa Gagwe e tshologa go
tswa ka dikgoro e tlatsa lefatshe ka lesedi.

*Mo ke dingwaga tse di sekete, di tlhalosiwa mo baebeleng mo Tshenolo 20:1-6 le
mo lokwalong lo lo feletseng, The Great Controversy, kgaolo 41.*

Go bapa le setulo sa bogosi ke ba ba kileng ba ne ba direla Satane ka
matlhagatlhaga, mme e le metswaiso, morago ba sala Mmoloki wa bone ka boineelo
jo bo tseneletseng. Go latela ba ba phepafaditseng popego ya bone ya mokgwa mo
gare ga maaka le go tlhoka boikanyego, ba ba neng ba tlotla molao wa Modimo fa
lefatshe le sa o bone ka sepe, le di dikadike, tsa dingwaga tsotlhe, tse di
bolaetsweng tumelo ya tsone. Go tswa foo ke "boidiidi jo bogolo jwa batho jo go
seng motho ope yo o ka bo balang, e le ba morafe mongwe le mongwe, le ditso
tsotlhe, le batho, le dipuo,... ba apere dikobo tse ditshweu, ba tshotse
makolane ka diatla." Tshenolo 7:9. Ntwa ya bone e fedile, phenyo ya bone e
fentse. Kala ya makolane ke sesupo sa go fenya, kobo e tshweu e emetse tshiamo
ya ga Keresete e e leng ya bone jaanong.

Mo boidiiding joo ga gona yo o iponang a bolokilwe ka ntlha ya molemo wa gagwe.
Ga ba bue sepe ka tshotlego e ba tsamaileng mo go yone; molaetsa mogolo wa pina
nngwe le nngwe ke, Poloko go Modimo wa rona le Kwana.

Katlholo e ntshiwa kgatlhanong le Batsuolodi

Mo pele ga banni ba legodimo le ba lefatshe ba ba kokoaneng peo ya bogosi ya
Morwa Modimo e a diragatswa. Mme jaanong, a neetswe tlotla e kgolo le nonofo,
Kgosi ya dikgosi o ntsha katlholo mo batsuoloding ba ba tlodileng molao wa Gagwe
ba bo ba gatelela batho ba Gagwe. "Ka bona setulo se segolo se sesweu sa bogosi,
le ene yo o dutseng mo go sone, yo lefatshe le tshabileng sefatlhego sa gagwe,
le legodimo; mme ga seka ga fitlhelwa fa a ka nnang teng. Ka bona baswi, bagolo
le bannye, ba eme fa pele ga setulo sa bogosi; mme dikwalo dingwe tsa menololwa;
lokwalo lo longwe lwa menololwa, lo e leng lokwalo lwa botshelo; mme baswi ba
atlholwa ka dilo tse di kwadileng mo dikwalong ka fa ditirong tsa bone."
Tshenolo 20:11, 12.

Fa leitlho la ga Jesu le leba baikepi, ba gakologelwa sebe sengwe le sengwe se
ba kileng ba se dira. Ba bona fa maoto a bone a duleng mo tseleng ya boitshepo.
Dithaelo tse di gogelang tse ba di rotloeditseng ka go ikina mo sebeng,
batlhanka ba Modimo ba ba ikgatholositsweng, ditlhagiso tse di gannweng, makhubu
a mautlwelobotlhoko a a buseditsweng morago ke pelo e e setatalala e e senang
boikwatlhao---tse tsotlhe di bonala e kare di kwadilwe ka ditlhaka tsa molelo.

Mo godimo ga setulo sa bogosi go senolwa mokgoro. Jaaka tebego e e bulegileng go
bonala ditiragalo tsa go wa ga ga Atamo le dikgato tse di latelang mo leanong la
poloko. Botsalo jwa Mmoloki jo bo kwa tlase; Botshelo jwa Gagwe jo bo sa
kgoleaganang; kolobetso ya Gagwe kwa Jorotane; go ikitsa dijo le thaelo mo
nageng; bodiredi jwa Gagwe bo phutololela batho masego a legodimo; malatsi a a
neng a tletse ka ditiro tsa mautlwelobotlhoko, masigo a thapelo kwa dithabeng;
digwenegwene tsa letlhoo le bosula tse di neng tsa duela go thusa ga Gagwe;
kutlobotlhoko ya masaitseweng mo Gethesemane ka fa tlase ga mokgweleo wa maleo a
lefatshe; Go rekisiwa ga Gagwe mo babolaing; ditiragalo tsa bosigo joo jo bo
tshosang---legolegwa le le ineetseng le phatlalaletswe ke barutwa ba Gagwe, a
tsisitswe kwa bonnong jwa Moperesiti mogolo, mo ntlong ya katlholo ya ga Pilato,
fa pele ga Herote wa legatlapa, a sotlwa, a rogwa, a bogisiwa, le go atlholelwa
loso---tsotlhe di bonadiwa ka botlalo.

Mme jaanong fa pele ga boidiidi go bontshiwa ditiragalo tsa bofelo; Mmogi yo o
pelotelele a tsamaya tsela ya Khalefari; Kgosana ya legodimo e akgega mo
mokgorong; baperesite le borabi ba tshega ka botlhoko jwa Gagwe jo bo isang
losong; lefifi le le sa tlwaelesegang le tshwaa nako e Morekolodi wa lefatshe a
neng a neela botshelo jwa Gagwe.

Tiragalo e e maswe eo e bonala fela jaaka e ne e ntse. Satane le ba ba ka fa
tlase ga taolo ya gagwe ga ba na nonofo ya go ntsha matlho a bone mo
setshwantshong. Motsaakarolo mongwe le mongwe o gakologela karolo e a e tsereng.
Herote, yo o bolaileng bana ba ba senang molato ba Bethelehema; Herodiase yo o
kgopo, yo o rweleng madi a ga Johane wa mokolobetsi; Pilato yo o bokoa, nkgata
ke tlhaname; masole a a lesotlo; boidiidi jo bo neng bo tlhakane tlhogo bo goa,
"Madi a gagwe a a nne mo go rona le mo baneng ba rona!"---botlhe ba leka go
iphitlha ka lefela mo kgalalelong ya semodimo ya sefatlhego sa Gagwe, fa
barekololwa bone ba latlhela dirwalo tsa bone mo dinaong tsa Mmoloki, ba re, "O
ntshwetse!"

Go nale Nero, ledimo la setlhogo le boikepo, a lebeletse tlotlomatso ya ba
tshotlego ya bone e neng e mo tsisetsa boitumelo jwa sesatane. Mmaagwe a bona
tiro ya gagwe, gore dithato tse a di rotloeditseng ka tshosoetso ya gagwe le
sekai sa gagwe di ungwile loungo mo bosenying jo bo neng jwa roromisa lefatshe.

Go nale baperesiti ba sepapa le baruti ba ba neng ba bolela fa e le baemedi ba
ga Keresete, mme ba dirisitse pogiso, kgolelegelo, le phisetso go laola batho ba
Gagwe. Go nale bo mopapa ba ba makoko ba ba neng ba itsholeditse go feta Modimo
le go ipolelela go fetola molao wa Mogodimodimo. Bo rraeno ba e seng bone ba
tshwanetse go arabela ko Modimong. Ba lemoga go setse go le thari gore yo O
Itsengtsotlhe o fufegela molao wa Gagwe. Ke gone ba lemogang gore dikgatlhego
tsa ga Keresete di mo bathong ba Gagwe ba ba sotlegang.

Lefatshe lotlhe le le boikepo le ema le atlholwa ka katlholo ya botlhabetsi jo
bogolo kgatlhanong le mmuso wa legodimo. Ga ba na yo o ka ba buelelang; ga ba na
seipato; mme katlholo ya loso lwa bosakhutleng e pegwa kgatlhonong nabo.

Baikepi ba bona se ba se latlhileng ka tsuololo ya bone. "Tse tsotlhe," go lela
yo o latlhegileng, "E ka bo e le tsame. A kgatlhego ya nakwana e e sitang! Ke
neetse kagiso, boitumelo, le tlotla me ka tsaya bomadimabe, tatlhegelo, le
boitlhobogo mo boemong. Botlhe ba bona gore go kgaphelwa kwa ntle ga legodimo ga
bone go maleba. Ka matshelo a bone ba ne ba re: "Ga re ketla re nna le monna
[Jesu] yo a re busa."

Satane o Fentswe

E ka re ba tshwerwe ke morao, baikepi ba lebile peo ya ga Morwa Modimo mo
bogosing. Ba bona mo diatleng tsa gagwe matlapa a molao wa Modimo o ba o
ganneng. Ba iponela ka matlho go phunyega ga kobamelo mo babolokweng; mme jaaka
lekhubu la molodi wa pina le ralala boidiidi jo bo kwa ntle ga motse, botlhe ba
re, "ditsela tsa gago di tshiamo le boammaaruri, Kgosi ya metlha." Ba wela fa
fatshe, ba obamela Kgosana ya botshelo. Tshenonolo 15:3.

Satane o lebega a gatsetse. A kile a nna cheruba e e khurumetsang, o gakologelwa
kwa a oleng teng. Go tswa mo khuduthamagakgakololo e o kileng a ne a tlotlilwe
go nna mo go yone jaanong o kgaphetswe ntle ruri. O bona yo mongwe a eme go bapa
le Rara, moengele wa bolengteng jwa tlotla e kgolo. O itse gore maemo a a
tsholetsegileng a moengele yo e ka bo e ne e le a gagwe.

Kgakologelo e mo tsisetsa nako ya dilo di sa le meruting a ise a leofe, kagiso
le kgotsofalo e ne e le tsa gagwe go fitlhela tsuololo ya gagwe. O gakologelwa
tiro ya gagwe mo bathong le maduo a yone----kilo ya motho mo go yo mongwe,
tshenyo e e maswe ya botshelo, go thankgolwa ga magosi, ditsogologo,
dikgotlhang, le diphetolo tsa mebuso ka dikgoka. O gakolegelwa maiteko a gagwe a
a neng a sa eme go ema kgatlhanong tiro ya ga Keresete. Jaaka fa a leba loungo
lwa go kgaratlha ga gagwe o bona go tlholwa fela. Gangwe le gape mo tswelelong
ya tshukatshukano e kgolo o fentswe le go patelesega go ineela.

Maikaelelo a motsuolodi yo mogolo e sa le e nna go supa gore puso ya Modimo ke
yone e e bakileng tsuololo. O gogile matshwititshwiti go amogela polelo ya
letlhakore la gagwe. Ka dikete tsa dingwaga kgosi e ya botlhabetsi e ne e rekisa
maaka jaaka e ka re ke nnete. Mme nako jaanong e tsile ya gore ditso le popego
ya mokgwa ya ga Satane di senolwe. Mo maitekong a gagwe a bofelo a go diga
Keresete mo Setilong, a nyeletsa batho ba gagwe, le go gapa Motse wa Modimo,
motsietsimogolo o senotswe ka botlalo. Ba ba itshwaragantseng nae ba bona go
tlholwa mo go feletseng ga ikgaratlhelo ya gagwe.

Satane o bona gore tsuololo e a e itlhophetseng e mo rontshitse legodimo. O
katisitse dinonofo tsa gagwe go lwantsha Modimo; boitsheko le tshwaragano tsa
legodimo di ka nna pogiso mo go ene. O a inama le go amogela tshiamo ya katlholo
ya gagwe.

Potso nngwe le nngwe ya boammaaruri le maaka mo tshukatshonong e e tsereng
lobaka jaanong e arabilwe ka botlalo. Maduo a go kgaphela kwa thoko molao wa
Modimo a beilwe mo mpaananeng go bonwa ke lobopo lotlhe. Ditso tsa sebe di tlaa
ema ka bosakhutleng e le sesupo gore go nna teng ga molao wa Modimo go phuthetse
boitumelo jwa dibopiwa tsotlhe tse a di tlhodileng. Lobopo lotlhe, lo lo
boikanyego le lo lo tsuololo, ka lentswe le lengwefela lwa re, "ditsela tsa gago
di tshiamo le boammaaruri, Kgosi ya metlha."

Nako e tsile fa Keresete a galalediwa godimo ga ga leina lengwe le lengwe le
teng. Ka ntlha ya boipelo jo bo beilweng fa pele ga Gagwe---gore A tle A tsise
barwa ba le bantsi mo kgalalelong---A itshokela mokgoro. O lebelela barekololwa,
ba shafaditswe mo setshwanong sa Gagwe. O bona mo go bone maduo a tshokolo ya
mowa wa Gagwe, mme o a kgotsofala. Isaiah 53:11. Ka lentswe le le utlwiwang ke
boidiidi, basiami le baikepi, A re: "Bonang theko ya madi ame! Ka ntlha ya ba ke
sotlogile, ka ntlha ya ba ke sule."

Phelelo ya baikepi e e Dikgoka

Maitsholo a ga Satane a sala a sa fetoga. Tsuololo jaaka bobidibidi jwa metsi e
phatshegela kwa ntle. O ikaelela go sa ineela mo kgaratlhong ya go felelwa
kgatlhanong le Kgosi ya legodimo. Mme mo di dikadikeng tse di senang palo tse a
di gogetseng mo tsuololong, ga gona ope jaanong yo o amogelang taolo ya gagwe.
Baikepi ba tletse ka kilo ya Modimo e e tshwanang le e e sosoetsang Satane, mme
ba bona gore kgaratlho ya bone ga e na tsholofelo.

Molelo o fologela kwa tlase o tswa kwa Modimong kwa legodimong. Lefatshe le a
thubega. Dikgabo tse di lailang di phunyega go tswa mo phatlheng nngwe le nngwe.
Matlapa ka sebele a a sha. Magodimo a nyerega ka mogote o o tukang, le lefatshe
le ditiro tse di mo go lone di lailwa ke molelo. 2 Peter 3:10. Fa godimo ga
lefatshe go lebega e le go nyerega mo go tona, go shakgetse jaaka bodiba jwa
molelo. Ke "letsatsi la pusoloso ya ga Jehofa, ke ngwaga wa tefetso mo
kgangnyeng ya Sione." Isaiah 34:8.

Baikepi ba otlhaiwa "go ya ka fa ditirong tsa bone." Satane ga a bogele tsuololo
ya gagwe e le esi, mme o bogela le maleo otlhe a a dirileng batho ba Modimo gore
ba a dire. Mo molelong baikepi ko bofelong ba a nyelediwa, modi le kala---Satane
e le modi, balatedi ba gagwe e le dikala. Kotlhao e e tletseng ya molao e
diragaditswe; ditlhokego tsa katlholo di dirilwe. Tiro ya ga Satane ya tshenyo e
feletse ruri. Jaanong dibopiwa tsa Modimo di gololetswe ruri mo dithaelong.

Fa lefatshe le santse le apesitswe ke molelo, basiami ba nna ka pabalesego mo
motseng o o boitshepo. Fa Modimo e le molelo o o lailang mo baikeping, Ke thebe
mo bathong ba Gagwe. Bona Tshenolo 20:16; Dipesalema 84:11.

Legae la Rona la Bofelo

"Ka bona legodimo le lesha le lefatshe le lesha; gonne legodimo la ntlha le
fetile, le lefatshe la pele." Tshenolo 21:1. Molelo o o lailang baikepi o
phepafatsa lefatshe. Masalela otlhe a phutso a a nyelediwa. Ga gona bopipo jo bo
tlaa tukang ka bosakhutleng go baya fa pele ga barekololwa ditlamorago tse di
boifisang tsa sebe.

Segakolodi se le nosi se setse: Morekolodi wa rona o tlaa nna ka bosakutleng a
nale matshwao a papolo ya Gagwe, e le one masalela a tiro e e setlhogo e sebe se
e tsisetseng. Kwa dingwaga tse di sa khutleng dintho tsa Khalefari di tlaa supa
kgalalelo ya Gagwe le go bolela nonofo ya Gagwe.

Keresete o tlhomamiseditse barutwa ba Gagwe gore o ya go ba baakanyetsa manno mo
ntlong ya ga Rara. Puo ya setho e a tlhaela go ka tlhalosa ka botlalo tuelo ya
basiami. E tlaa itsiwe fela ke ba ba tlaa e bonang. Ga gona tlhaloganyo ya motho
e e ka tlhaloganyang kgalalelo ya Paradaiso ya Modimo!

Mo Baebeleng boswa jwa ba babolokwa bo bidiwa "lefatshe". Bahebera 11:14-16.
Teng koo Modisa wa legodimo o gogela letsomane la Gagwe kwa metsweding ya metsi
a a tshelang. Go nale metswedi e e tswelang ka metlha yotlhe, e galalela jaaka
legakwa, mme go bapa le yone ditlhare tse di tshikinyegang di latlhela meruti ya
tsone mo ditseleng tse di baakanyeditsweng barekololwa ba Modimo. Mabala a a
bulegileng a golela mo dithabeng tsa bontle, le dithaba tsa Modimo di bontsha
bogodimo jwa tsone. Mo mabaleng ao a kagiso, go bapa le metswedi e e tshelang,
Batho ba Modimo, ba sa bolo go nna baeti le batsamai, ba tlaa bona legae.

"Ba tlaa aga matlo, ba nna mo go one; ba tlaa tlhoma masimo a mafine, ba ja
maungo a one. Ga ba ketla ba aga mme go nne o sele; ga ba ketla ba tlhoma mme go
je o sele;...Mme baitshenkedwi ba me ba tlaa ja tiro ya diatla tsa bone ka
monate, ka lobaka lo loleele." "E e leng naga fela e tlaa ipela le lefatshe la
lokgere; le sekaka se tlaa itumela se nyalaka jaaka sesheshe."Phiri e tlaa aga
le kwanyana, nkwe e tlaa botha le potsane;...mme ngwanyana yo monye o tlaa di
goga....Ga di ketla di utlwisa botlhoko le fa e le go senya mo thabeng yotlhe ya
me e e boitshepo." Isaia 65:21,22; 35:1; 11:6,9.

Kutlobotlhoko ga e ka ke ya nna teng kwa legodimong. Go tlaa bo go sena
dikeledi, le dipopelelo tsa phitlho. "Ga go ketla go tlhola go le loso, le gone
ga go ketla go nna le bohutsana, le fa e le selelo:...dilo tsa pele di fetetse
ruri." "Monni wa gona ga a ketla a re: 'Ke a bobola,' batho ba ba agang gona ba
tlaa itshwarelwa boikepo jwa bone." Tshenolo 21:4; Isaia 33:24.

Jerusalema yo mosha ke yoo, toropokgolo ya lefatshe le lentsha le le
galaleditsweng. "Go phatsima ga one ga bo go tshwana le lentswe le le tlhokegang
thata, e kete lentswe la jasepere, le le phepa jaaka legakwa." "Merafe e tlaa
tsamaya mo gare ga lesedi la one; le dikgosi tsa lefatshe di tsisa kgalalelo ya
tsone mo go one." "Boago jwa Modimo bo mo bathong, o tlaa aga nabo, ba tlaa nna
batho ba one, le Modimo ka osi o tlaa nna nabo, o tlaa nna Modimo wa bone."
Tshenolo 21:11,24,3.

Mo motseng wa Modimo "ga go ketla go nna bosigo gope" Tshenolo 22:5. Go tlaa bo
go sena go lapa. Ka metlha yotlhe re tlaa utlwa bosha jwa moso le go nna kgakala
le phelelo ya jone. Lesedi la letsatsi le tlaa fetwa ke phatsimo e e sa
fatlheng, mme e feta ya letsatsi la sethoboloko e re tlwaetseng kgakala.
Barekololwa ba tsamaya mo kgalalelong ya letsatsi le le sa feleng.

"Ga ke a ka ka bona tempele mo go one, gonne Morena Modimo Mothatayotlhe, le
Kwana, ke tempele ya one." Tshenolo 21:22. Batho ba Modimo ba segofetse go nna
le puisano e e bulegileng le Rara le Morwa. Gone jaanong re bona setshwano sa
Modimo jaaka mo seiponeng, mme re tlaa mmona fatlhego di lebane, go sena sesiro
se se fitlhang fa gare.

Phenyo ya Lorato lwa Modimo

Koo marato le mabelotlhomogi a Modimo ka sebele a a jwetseng mo moweng a tlaa
bonang tiriso ya one ya nnete. Puisanyo e e phepa le baitshepi le baikanyegi ba
dingwaga tsotlhe, megala e e itshekileng e e re bofang mmogo "ditshika tsotlhe
tse di kwa legodimong le mo lefatsheng"---tse di thusa go aga boitumelo jwa
barekololwa. Baefesia 3:15.

Koo, ditlhaloganyo tse di sa sweng di tlaa tlhatlhanya ka boitumelo jo bo sa
feleng dikgakgamatso tsa nonofo ya tlholo, masaitseweng a lorato lo lo
rekololang. Karolo nngwe le nngwe ya tlhaloganyo e tlaa tlhabololwa, mme le
bokgoni bo okediwe. Go ithuta ga gona go lapisa. Dikakanyetso tse dikgolo go
gaisa di tlaa kgona go dirwa, dikeletso tse di godimo di fitlhelelwe. Mme go
tlaa nna go tswa dielo tse di ko godimo go fitlhelelwa, dikgakgamatso tse di sha
go akolwa, maammaaruri a masha go a tlhaloganya, dilo tse disha tse di tlaa
gwetlhang dinonofo tsa tlhaloganyo, le mowa le mmele.

Matlotlo otlhe a legodimo a tlaa bulelwaa barekolodwi ba Modimo. Ba sa kganelwe
ke go swa, ba fofela ka go sa lape kwa mafatsheng a a kgakala. Bana ba lefatshe
ba tsena mo boipelong le botlhale jwa ba ba isekeng ba we le go arogana matlotlo
a kitso a kokotletseditsweng ka dingwagangwaga. Ka pono e e senang lotobo ba
lebelela kgalalelo ya tlholo---matsatsi le dinaledi le dithulaganyo, tsotlhe ka
fa taolelong ya tsone di dikologa setulo sa bogosi sa Modimo.

Mme dingwaga tsa bosakhutleng, jaaka di feta, di tlaa tsisa ditshenolo tse di
galalelang tsa Modimo le Keresete. Ka fa batho ba golang ka teng go ithuta
Modimo, ke ka fa ba golang ka teng go rata popego ya mokgwa wa Gagwe. Jaaka Jesu
a bula fa pele ga bone mahumo a thekololo le diphitlhelelo tse gakgamatsang mo
tshukatsukanong e kgolo le Satane, dipelo tsa barekololwa di itumela ka
boineelo, mme dikete tse di lesome di menagane ga dikete tse di lesome di
tshwaraganya mantswe a tsone mo pineng e kgolo ya kgalaletso.

"Sebopiwa sengwe le sengwe se se mo legodimong, le se se mo lefatsheng, le se se
kwa tlase ga lefatshe, le se se mo lewatleng, le dilo tsotlhe tse di mo go
tsone, ka di utlwa dire: 'Pako, le tlotlo, le kgalalelo le puso, di nne kwa go
ene yo o dutseng mo setulong sa bogosi, le kwa go Kwana ka bosakhutleng le ka
bosaengkae!'" Tshenolo 5:13.

Tshukatshukano e kgolo e feditswe. Sebe le baleofi ga sa tlhole ba leyo. Lobopo
lotlhe lo phepa. Go itaa mo go nosi ga tshwaragano le boitumelo go betsa go
ralala tlholo e kgolo. Go tswa mo go Ene yo o tlhodileng dilo tsotlhe, go elela
botshelo le lesedi le boitumelo go ralala bophara jo bo sa feleng. Go tswa ko
thathanyaneng e nnye go ya ko go mo go golo go gaisa mo lefatsheng, dilo
tsotlhe, tse di tshelang le tse di sa tsheleng, mo bontleng jwa tsone jo bo sa
sirwang le boipelo jo bo feletseng, di bolela gore Modimo o lorato.








